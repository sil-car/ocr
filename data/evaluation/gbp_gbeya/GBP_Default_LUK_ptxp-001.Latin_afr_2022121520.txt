Dedhe Nû̂wen nɛ

LUKE
yɔrâ nɛ mbɛti

Gɛk wen zu mbɛti kɔ̂ Luke

Wire nɛ yɔra mbɛti nɔ̂ɔ ɔ nɛ Luke. A ɔ nɛ ga̧sa wizam zê̂rɛ̂, nɛ
ganaa ɔ nɛ Zuwif nâ. A yɔra mbɛti nɔ̂ɔ wen usi Dedhe Nû̂wen nɛ
ha̧ kpasi kɔ̂ nmang-nmang ha owire nɛ̂ dhongwaa kɔ̂ Zezi-Kristi,
gan sɔn, owire nɛ gan ɔ nɛ oZuwif nâi. Luke ha yɔra mbɛti kɔ̂
«Dɛ̂yâmɔ̂dɛy kɔ̂ oBetom» bhɔ. Nɛ tɛ̂ kɔ̧ ombɛti riito nɛ Luke yɔrâi, ạ̧
tɔ̧wâ wen ha nma wire nɛ gan ɔ nɛ Zuwif nâ go yinaa ha Teyofili.
Luke gan zɔk Zezi nɛ rip ɛ̧ wantɛ nâ, gʼa̧ kidho wen zu dê̂yâzan kɔ̂
Zezi nɛ̂ dhongwaa âkâ owire nɛ zɔkâ Zezi nɛ ripʼrôi sokʼa̧ yɔra nɛ
mbɛtii.

Luke uso Zezi tɛ zan ôrô Bem kɔ̂ wire nɛ tɛyâ wen kidhi owire
nɛ yɔwâ dhongwaa kʼôrô sidhayi ga wen zam kpasi kɔ̂ wa (19:10).
Nʼa̧ usô Zezi tɛ zan ôrô wire nɛ zɔk ala kɔ̂ owire nɛ owire zɔk wa
ôrô gbɔlɔ wire gai: Owikɔlɛ, okôo in obem. Luke usô tom nɛ Fɛ̂ngâ-
Sɔ̂dan dɛyâ zang kɔ̂ omɔ nɛ Zezi dɛyâi bhɔ. Dedhe Nûwen nɛ Luke
yɔraâ nɛ mbɛtii duro gan ombɛti sɔn nɛ wa yɔra kɔ̧ Mbe-Ndɔkɛi.

Luke kṵ̧wɔ nâ̂ngâ yɔɔ mbɛti kʼɛi nɛ dhongwaa bûrô dhong owen
ngɛê̂l̂ng-ngɛ̂l̂ng zu koy kɔ̂ Zezi, kɔraa nʼa̧ tɔ̧wâ wen zu onma mɔ
nɛ dɛyâ mɔ tê̂ wese nɛ Zezi kṵ̧wɔ nâ̂ngâ tom kʼɛ zû nu nɔ̂ɔ̂i. A tɔ̧wâ
wen dɔ̂ka zu omɔ nɛ Zezi dɛya zû nu nɔ̂ɔ̂i, nʼa̧ tɔ̧wâ wen bhɔ zu fey
kʼa̧ zu sangkarâng te in tûnɔ̂wa kʼa̧ kɛngbarâ tɛ ofey.

Tɛ sɔnkoy mbɛtii, Luke tɔ̧wâ wen zu dhongwaa nɛ Zezi dungɔ
kpa nɛ̂ nmaa in owiwemɔ kʼɛ wââ dɔ̂ka-dɔ̂ka kɔraa nʼa̧ tunɔ ha tɛ̂
feyi. Luke tɔ̧wâ wen bhɔ zu dhongwaa nɛ Zezi dhafa owiwemɔ kʼɛ
wen usi Dedhe Nû̂wen ha owirei. Kɔraa nʼa̧ tɔ̧wâ wen zu dhongwaa
nɛ Nzapa baa nɛ̂ Zezi tɛ ripzan mɛi.

1
