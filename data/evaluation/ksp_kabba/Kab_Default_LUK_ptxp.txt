Tar kə̂ Maji kə̂

LUKU

dda makəturu tə̂
Tar dɔ Makəturu tə̂ le
Nje-dda makəturu kə̂ kâra baa kə̂ daw bbarɛ̂ nan Luku le njaa
dda makəturuje joo, Tar kə̂ Maji kə̂ Luku dda makəturu tə̂ kə Kulaje
lə njê-kaw-kulaje. Makəturu tə̂ kə̂ to dɔngɔrɛ̂ le, Luku pa tar arə
njê-mə-kunnje kə̂ gəlde to Jiipije ang kə̂ aw paje ndɔn-tar gɛrɛkə. Nɔru
gəl marə tarje kə̂ kətərə ta gərə kandɛ̂ kə gəl nɛ̂n-ji-bbeje lə Jiipije kə̂
njê-mə-kunnje le gərəje ang. Luku dda makəturu le bba karə dəwje kə̂ dɔ
nangə tə̂ tɔyn kə̂ toje to Jiipije ang, mə bbalje tə̂ tɔyn asəje ta gərə to Jeju
to Nje-kajide.
Luku le tɔju nɛ̂n kə̂ uwa wure nya mə tar tə̂ lə Jeju kə tar kisi lə Jeju
kə̂ isi nɛ̂n dɔ nangə tə̂.
Lubba ula Jeju-Kristə karə aji dəwje tɔyn kə̂ toje ngɔsi mba tɛɛ̂ kə rɔde
tə̂. Dəwje kə̂ njê-marədeje yabbəjede â Jeju ndikide nya: njê-nɛ̂n-ddaje kə̂
maji ang, dəwje kə̂ ngaji, njê-ndooje, njê-rɔ-toje, njê-mbaje.
Njê-mə-kunnje kə̂ Luku aw pa tar arəde le, a du ang, toje to
njê-nɛ̂n-kingaje. Luku pa tarje lə Jeju kə̂ pa nya dɔ tar nɛ̂n-kinga tə̂,
nɛ̂n-kɔju-marɛ̂, lo-kanyɛ̂ tə̂ 12:16-21 ddəm lo-kanyɛ̂ tə̂ 16 ddəm. Luku
duju njê-njaje go Jeju tə̂ karə unnje nɛ̂n-kingaje ləde ddaje nɛ̂n kula mba
Lubba kə kəsə dəwje.
Makəturu Tar kə̂ Maji kə̂ Luku dda le tunga dɔ nɛ̂nje tə̂ kə̂ njaje
Jerujalɛm (24), lo kə̂ nunn kute dɔɛ tə̂ le (1 kə 2). Kɔsu kɔyn makəturu
tə̂ le, Jeju tɔju rɔɛ̂ kəm baa arə njê-njaje goe tə̂ ngaâ rɔde nəəlde nya.
Kunn-kutu kisi tə̂ kə̂ Jeju isi nɛ̂n kəm dəwje tə̂ njaa ndil kə̂ in rɔ Lubba
tə̂ dduse, to Ndil-mə-nda (lo-kanyɛ̂ 3 kə 4). Njê-njaje go Jeju tə̂ a kingaje
Ndil le tɔ (24:49). Dâ kasəje ta duju Lubba, ta kɔsu gaji maji laa tokə lə
Jeju le tɔ.

1

Luku 1

1

2
Gɔju tar dɔ makəturu tə̂ le

Dəw kə̂ bo Topil, marə nɛ̂nje njaje horoje tə̂ ngaâ marə dəwje kə̂ ooje
nɛ̂nje le kə kəmde, kunn-kute tə̂ njaa paje arəjeje. Dede kə̂ dooje nɛ̂nje
le kə kəmde le n̂-təlje n̂-ddeeje to njê-paje tar lə Lubba. Yeenn bba dəwje
nya unnje kutu dda makəturu mba kɔru nɛ̂n gəl nɛ̂nje kə̂ ndayje horoje tə̂
ləw. 3 Muru gəl nɛ̂njeenn le tɔyn ndərəng ngirɛ̂ tə̂ kə majɛ̂ ngaâ əman njaa
kara moo maji ta kuja nɛ̂njeenn le kə goe goe makəturu tə̂ kari, əi dəw
kə̂ bo Topil, 4 mba karə ə-gərə to nɛ̂nje tɔyn kə̂ n̂-tɔji to nɛ̂nje kə̂ tɔkɔrɔ.
Mbər kuju Jan-Batisi
5 Bbal

tə̂ kə̂ Erodə to tɔkə mbay nangə tə̂ kə̂ Jude, marə nje-polo Lubba
ee tə̂ənn. Ria nan Jakari, n̂-to marə njê-polo Lubba kə̂ gəl Abiya tə̂. Dɛnɛ̂n
laa ria nan Elijabɛtə, n̂-to dəw kə̂ gəl Arɔn tə̂. 6 Dede joo kəm n̂-toje gatə
gatə kəm Lubba tə̂ ddəm n̂-njaje kə turu ndu lə Əbbə-dəwje ddəm tar to
dɔde tə̂ ang. 7 A dujuje ngonn ang, mba Elijabɛtə aw katə ngaâ dede joo
kəm n̂-bbukaje nya.
8 Kar tə̂ kə̂ Jakari aw dda kula nɔn gɔl Lubba tə̂, mba to ndɔ kə̂
kuwa-dɔ-naan ləde â a dda kula. 9 Ddəw nɛ̂n-dda tə̂ lə njê-poloje Lubba,
əlɛmtɛɛn oso dɔ Jakari tə̂ ta karə andə kəy-polo Əbbə-dəwje tə̂, mba ro
dukann. 10 Dəwje kə̂ banya arje ddaka aw dujuje Lubba, kar tə̂ kə̂ naw ro
dukann le. 11 A marə anjə lə Əbbə-dəwje tee inga Jakari, nar mbɔr bann
ro dukann tə̂ le ər kɔl. 12 Jakari unn kəmɛ̂ ooe a, ndile ɔru ngaâ bbəəl uta
dɔɛ̂. 13 A anjə le pa arɛ̂ nan: «Ə-bbəəl ang Jakari, mba Lubba oo ndu-nɔn
ləi. Dɛnɛ̂n ləi Elijabɛtə a kuju ngonn kə̂ dingaw kari ngaâ â kunda ria nan
Jan. 14 A to nɛ̂n kə̂ a kari rɔ-nəəl ddəm dəwje nya a ddaje rɔ-nəəl ddəm
mba ngonn kə̂ dâ kuje le. 15 Mba nâ ddee bo nɔn Əbbə-dəwje tə̂, koto kə̂ to
bɛn a kɔru tɛɛ̂ ang ddəm koto kə̂ in a kɔru tɛɛ̂ ang ddəm n̂-nayn mə kɔɛ̂nje
tə̂ njaa bbay a, Ndil-mə-nda a dduse. 16 Nâ dda bba karə ngann Ijarayɛlje
nya təlje kə rɔ Əbbə-dəwje tə̂ kə̂ to Lubba ləde. 17 Nâ nja nɔn Lubba tə̂ kə
ndil lə Eli kə̂ to nje-kila mbər tar lə Lubba ddəm kə singa lə Eli le ddəm,
mba turu mə bɔje kə rɔ ngannde tə̂ ddəm nâ dda bba karə njê-dɔ-ngəngje
təlje unnje ddəw kəm-karɛ lə dəwje kə̂ gatə gatə ddəm nâ gɔl dəwje karə
arje dɔ gɔlde tə̂ mba ngəbbə Əbbə-dəwje.» 18 Jakari pa arə anjə le nan:
«Ddi â a tɔjum to tar nəənn to tar kə̂ tɔkɔrɔ wa? Mba m-to bbuka ngaâ

3

Luku 1

bbal dɛnɛ̂n ləm nday nya tɔ.» 19 Anjə le ilɛ̂ tə̂ nan: «Əman m-to Gabriyɛl
nje-kar nɔn Lubba tə̂. Lubba ulam ta pa tar kari, ta ndaji tar kə̂ maji kari.
20 Oo, gɔsi a kutu ngaâ â kuman kə pa tar pin ndərəng ndɔ kə̂ nɛ̂njeenn
le a toje. Mba tarje kə̂ m-pa mari kə̂ karɛ̂ asə a, a ddee to tar kə̂ tɔkɔrɔ
le, ə-ndiki tə̂ ang.» 21 Dəwje kə̂ arje ddaka aw ngəbbəje Jakari le aw əjəje
tar, mba goe əw nya mə kəy-polo Lubba tə̂. 22 N̂-tee ddaka a, numan kə
pa tar pin ngaâ dəwje le gərəje to noo marə nɛ̂n tokə ninjeenn kəy-polo
Lubba tə̂ le. N̂-dda jia narəde, gɔsɛ̂ utu nyɔm.
23 Ndɔ dda kula laa tunga a, n̂-təl naw kə̂y laa. 24 Goe tə̂ ngaji a, dɛnɛ̂n
laa Elijabɛtə uwa səm. Niya rɔɛ̂ asə nɛyn min, n̂-pa nan: 25 «Nɛ̂n nəənn to
nɛ̂n kə̂ Əbbəmje dda mbam kar tə̂ kə̂ məɛ̂ ndiki, ta kɔru nɛ̂n rɔ-kul kəmʼm
tə̂ horo dəwje tə̂.»
Mbər kuju Jeju
26 Elijabɛtə

uwa səm kə̂ nɛyn misan a, Lubba təl ula anjə laa Gabriyɛl
marə bbe tə̂ kə̂ ria nan Najarɛtə nangə tə̂ kə̂ Galile. 27 Nulɛ̂ rɔ ngonn
kə̂ dɛnɛ̂n tə̂ kə̂ gərə ngaw ang bbay kə̂ to nje-mɔrɔ lə Jojɛpə, ngonn kə̂
gəl Dabbiti tə̂. Ri ngonn kə̂ dɛnɛ̂n kə̂ gərə ngaw ang bbay le nan Mari.
28 Anjə le andə dɔɛ̂ tə̂ ngaâ pa nan: «Lapiya! Əi kə̂ Lubba dda səi mə-maji
nya. Əbbə-dəwje ee səi.» 29 Mə Mari unda dɔ binya ngaâ nəjə n̂-pa nan:
«Lapiya ddi â tokə be nəənn wa?» 30 Anjə le pa arɛ̂ nan: «Ə-bbəəl ang Mari,
mba Lubba dda səi mə-maji. 31 Oo, â kuwa səm, â kuju ngonn kə̂ dingaw
ngaâ â kunda ria nan Jeju. 32 Ngonn le a ddee bo ngaâ dâ bbarɛ̂ nan
Ngonn lə Nje-kisi ddutu dara tə̂, Əbbə-dəwje Lubba a karɛ̂ ngende-mbay
lə kɛɛ̂je Dabbiti. 33 Nâ kɔn dɔ njê kə̂ gəl Jakobbo tə̂ ndɔ kə ndɔ. Kɔn-mbay
laa a kɔsu kɔyn ndɔ kâra ang.» 34 Mari pa arə anjə le nan: «Nɛ̂ɛnn le a
to tokə baânn wa? Mba m-gərə ngaw ang bbay.» 35 Anjə le ilɛ̂ tə̂ nan:
«Ndil-mə-nda a ddee dɔi tə̂ ngaâ ndil singa-mɔngu lə Nje-kisi ddutu dara
tə̂ a dəbbə dɔi tə̂. Mba yeenn bba Ngonn kə̂ maji tɔyn kə̂ â kuje le, dâ
bbarɛ̂ nan Ngonn lə Lubba. 36 Oo, nuju ləi Elijabɛtə kə̂ bbuka nya njaa
kara uwa səm arə ne kə̂ daw bbarɛ̂ nan kaw-katə le, nuwa səm kə̂ nɛyn
misan ngaa. 37 Mba marə nɛ̂n kâra kə̂ nya Lubba goto.» 38 Mari pa nan:
«M-to bbərə lə Əbbə-dəwje. Maji karə nɛ̂n tɔyn kə̂ ə-pa arəm le ddee to
nɛ̂n kə̂ tɔkɔrɔ mbam.» Anjə le inyɛ̂ a ɔtu.

Luku 1

4
Mari aw oo Elijabɛtə

39 Mə

ndɔje tə̂ənn, Mari in taar unn ddəw kə ngɔru aw dɔ ddingirije tə̂
kə̂ marə bbe tə̂ kə̂ Juda. 40 Nandə kəy lə Jakari ngaâ n̂-dda lapiya Elijabɛtə.
41 Elijabɛtə oo ndu Mari kə̂ arɛ̂ nɛ̂n lapiya le a, ngonn kə̂ məɛ̂ tə̂ in njururu.
Ndil-mə-nda ddusu Elijabɛtə, 42 ngaâ uru əkii nan: «Lubba bbar tar kə̂ maji
dɔi tə̂ uta dɛnɛ̂nje tɔyn, n̂-bbar tar kə̂ maji dɔ ngonn tə̂ kə̂ â kuje le tɔ!
43 Əman nəənn m-to dəw ddi bba kɔn Əbbəmjeje ddee rɔm tə̂ wa? 44 Mba
oo, ndui kə̂ arəm nɛ̂n lapiya le njaa moo a, ngonn kə̂ məm tə̂ in njururu
kə rɔ-nəəl. 45 Maji ari, əi dɛnɛ̂n kə̂ unda məi to tar kə̂ Əbbə-dəwje arə n̂-pa
dari, a ddee to tar kə̂ tɔkɔrɔ.»
Mari ɔsu pa wal nɛ̂n Lubba
46 Mari

pa nan:
«Mɔsu gaji Əbbə-dəwje ddəm
47 m-dda rɔ-nəəl mba Lubba kə̂ Nje-kajim ddəm
48 mba nunn kəmɛ̂ noo bbərə dɛnɛ̂n laa kə̂ to nɛ̂n ang.
Tɔkɔrɔ njaa, a kunn-kute bbokənɛn, gəl-dəwje tɔyn a
bbarəmje to dɛnɛ̂n kə̂ nje-rɔ-nəəl,
49 mba Nje-singa-mɔngu dda nɛ̂nje kə̂ bo nya mbam,
ria nan Nje-mə-nda.
50 Maji laa to kə ndɔ kə ndɔ
mba dəwje tɔyn kə̂ aw bbəəleje.
51 N̂-tɔju singa-mɔngu laa kə jia.
Dəwje kə̂ kəjə koo-rɔ-bo to məde tə̂ n̂-sanrɛde kâra kâra.
52 Nuwa tɔkə mbayje ngende-mbay tə̂ ləde nundade nangə̂
ngaâ nuwa ji njê kə̂ məde to mə ngonn-kasə kə taar.
53 Narə nɛ̂n-kinga njê kə̂ bbo ddade
ngaâ n̂-tubba njê-nɛ̂n-kingaje jide baa.
54 Numan bbərəje laa kə̂ to ngann Ijarayɛlje
mba nole məɛ̂ dɔ maji tə̂ laa
55 ddəw ndue tə̂ kə̂ nunn narə Abaraham,
kə ngann məɛ̂ kə ndɔ kə ndɔ le.»
56 Mari dda asə nɛyn mota rɔ Elijabɛtə tə̂ bba təl aw bbeê laa.

5

Luku 1

Tar kuju Jan-Batisi
57 Kar kuju lə Elijabɛtə asə ngaâ nuju ngonn kə̂ dingaw. 58 Njê-ninn-kəy

marɛ̂je kə njê-nujuje laa ooje tar maji kə̂ ngəng kə̂ Əbbə-dəwje dda saa le
a, n̂-ddaje rɔ-nəəl saa tɔ. 59 Duju ngonn le ngaâ ndɔ jijoo goe tə̂ a, dəwje
ddeeje ta kuja ganja ngonn-əngutay le ngaâ n̂-ndikije ta kunda ri bɔɛ̂je
Jakari dɔɛ̂ tə̂. 60 A kɔɛ̂nje pa nan: «Baann ang, ria nan Jan.» 61 Dəwje le
paje nan: «Marə dəw kâra kə̂ ria tokə baann goto horo nujuje tə̂ ləi.»
62 Ngaâ n̂-ddaje jide darə bɔɛ̂je ta gərə se ri kə̂ baânn bba nâ kunda dɔ
ngonn tə̂ le wa? 63 Jakari duju bəkərə kuja makəturu ngaâ uja makəturu
tə̂ nan: «Ria nan Jan.» Dɔ dəwje ayn. 64 Karɛ̂ tə̂ənn njaa gɔsɛ̂ uja, ndɔɛ̂n
tutu. N̂-pa tar ngaâ narə wooyo Lubba. 65 Dəwje tɔyn kə̂ ddaje bbe mbɔrde
tə̂ ddəm dəwje tɔyn kə̂ isije dɔ ddingirije tə̂ kə̂ dɔ nangə tə̂ kə̂ Jude ddəm
bbəəlje. Daw paje tar dɔ nɛ̂nje tə̂ kə̂ toje le. 66 Dəwje tɔyn kə̂ ooje tar le
aw əjəje ngaâ paje nan Ngonn nəənn a to dəw ddi â nəənn wa? Tɔkɔrɔ
njaa ji Əbbə-dəwje to dɔɛ̂ tə̂.
Jakari ɔsu pa wal Lubba
67 Ndil-mə-nda

ddusu bɔɛ̂je Jakari ngaâ n̂-ndaji tar lə Lubba tokə lə
nje-kila mbər tar lə Lubba, n̂-pa nan:
68 «Jɔsuje gaji Əbbə-dəwje, Lubba lə Ijarayɛl,
mba n̂-ddee numan dəwje laa ddəm nuka dɔde ddəm.
69 Ngaâ narəje Nje-kaji-dəwje
kə̂ to nje-singa-mɔngu, kə̂ in gəl bbərə tə̂ laa Dabbiti,
70 tokə narə njê-kilaje mbər tar laa kə̂ maji tɔyn paje
tarɛ̂ ləw baa le,
71 tar tee ləje ji njê-baanje tə̂ ddəm
ji dəwje tə̂ tɔyn kə̂ məde mbətəje ddəm
72 mba n̂-dda mə-maji kə bɔjejedede ddəm
nole məɛ̂ dɔ dɔnɔn tə̂ laa kə̂ maji tɔyn kə̂ nɔsu kə bɔjejedede ddəm
73 ddəw kâra baa kə yo kə̂ nunda narə bɔjeje Abaraham.
74 Yeenn bba nɔruje ji njê-baanje tə̂
ngaâ narəje ddəw ta karə n̂-pole kə bbəəl ang,
75 ngaâ karə n-ddee maji tɔyn ddəm
n-to gatə gatə ddəm kəmɛ̂ tə̂, ndɔje tə̂ ləje tɔyn kə̂ dɔ nangə tə̂.

Luku 1 – 2

6

76 A

əi, ngonnəm le,
dâ bbari nan nje-kila mbər tar lə Nje-kisi ddutu dara tə̂.
Mba â nja nɔn Əbbə-dəwje tə̂ ta dda ddəwje laa,
77 ta tɔju dəwje laa tar kaji
ddəw kɔru tar majangje ləde dɔde tə̂.
78 Ddəw maji tə̂ lə Lubba ləje kə̂ ndiki nɛ̂n je nya,
ddəw maji tə̂ənn le bba,
bbo kar ubba mə dara tə̂ a, aw uru dɔje tə̂,
79 mba karə njê kə̂ isije lo ndul tə̂,
kə njê kə̂ isije kɔ ndil yo tə̂, kəmde uja ddəm,
mba tɔjuje ddəw kə̂ ja kinga nɛ̂n mə-wul-lɔm ddəm tɔ.»
Jan aw tɔkə
le aw tɔkə ddəm kəjə laa aw sangə ddəm. N̂-nayn mə kɔr tə̂
ndərəng ndɔ kə̂ naw tɔju nɛ̂n rɔɛ̂ nɔn ngann Ijarayɛlje tə̂.
80 Ngonn

2

Tar kuju Jeju

Bbalɛ̂ tə̂ənn, tɔkə mbay Ogustə unn ndu karə dəwje tɔyn undaje ride
makəturu tə̂ mba gərə nɛ̂n kɔr dəwje kə̂ isije nangə tə̂ lə Rɔmɛnje.
2 Dɔngɔr tura kɔr dəwje le to bbal tə̂ kə̂ Kirinus to ngonn mbay dɔ nangə
tə̂ kə̂ Siri. 3 Nân nân kara a təl bbe kuje tə̂ njaa, mba kunda ria makəturu
tə̂. 4 Jojɛpə kara in bbe tə̂ kə̂ ria nan Najarɛtə, nangə tə̂ kə̂ Galile, aw bbe
tə̂ kə̂ ria nan Betelehɛm, nangə tə̂ kə̂ Jude. Betelehɛm le to bbe lə Dabbiti.
Naw nu mba gəle in mə nuju tə̂ lə Dabbiti. 5 Naw mba karə dunda ria
makəturu tə̂, ne ddəm Mari ddəm kə̂ to nje-mɔrɔ laa kə̂ uwa səm.
6 Kar tə̂ kə̂ n̂-naynje tə̂ənn bbay a, kar kuju lə Mari asə. 7 Nuju
ngonn-dəre to dingaw. N̂-kiri ngonn le kə kubbu ngaâ nilɛ̂ mə
nɛ̂n-kusa-nɛ̂n tə̂ lə daje, mba lo-to goto kəy-to-mbaje tə̂.
Anjə pa tar kuju Jeju arə njê-ngəm nɛ̂n-kuulje
8 Nangə

tə̂ kə̂ Betelehɛm, njê-ngəm nɛ̂n-kuulje isije muû, daw ngəmje
nɛ̂n-kuulje ləde til tə̂. 9 Anjə lə Əbbə-dəwje tee ingade ngaâ ndoko
lə Əbbə-dəwje uru dɔde tə̂. Bbəəl uta dɔde. 10 Anjə le pa arəde nan:

7

Luku 2

«Ə-bbəəlje ang, mba m-ddee ta ndaji tar kə̂ maji kə̂ a karə rɔ-nəəl dəwje
tɔyn karəse. 11 Bbokənɛn, duju Nje-kaji-dəwje darəse bbe tə̂ lə Dabbiti,
n̂-to Kristə, Əbbə-dəwje. 12 Nɛ̂n kə̂ â gəreje nɛ̂n â nəənn: Â kooje əngutay
kə̂ n̂-kire kə kubbu ngaâ dilɛ̂ nɛ̂n-kusa-nɛ̂n tə̂ lə nɛ̂n-kuulje.» 13 Kəm naan
tə̂ nəənn njaa anjəje kə̂ toje to njê-ddɔje kə̂ darâ tokə banya teeje ingaje
anjə le, dɔsuje gaji Lubba, n̂-paje nan:
14 «Piti to lə Lubba darâ nu.
Ngaâ mə-wul-lɔm to dɔ nangə tə̂, horo dəwje tə̂ kə̂ n̂-ndikide!»
Njê-ngəm nɛ̂n-kuulje awje Betelehɛm
15 Kar

tə̂ kə̂ anjəje le inyajede təlje kə darâ a, njê-ngəm nɛ̂n-kuulje le
paje tar horode tə̂ nan: «Arəje jawje ndərəng Betelehɛm, jaw jooje nɛ̂n
kə̂ tee bbe tə̂ le, nɛ̂n kə̂ Əbbə-dəwje tɔjuje le.» 16 Dɔtuje kə ngɔru dawje
ngaâ dingaje Mari de kə Jojɛpə kə əngutay le kə̂ dilɛ̂ nɛ̂n-kusa-nɛ̂n tə̂ lə
nɛ̂n-kuulje le. 17 Dooeje a, dɔruje gəl tar kə̂ anjə pa arəde dɔ ngonn tə̂
le. 18 Dəwje tɔyn kə̂ ooje tar lə njê-ngəm nɛ̂n-kuulje kə̂ paje le, dɔde ayn.
19 Mari ngəm nɛ̂njeenn tɔyn məɛ̂ tə̂, naw nəjə tə̂ tɔ. 20 Njê-ngəm nɛ̂n-kuulje
le ɔsuje gaji Lubba, n̂-walɛ̂je n̂-təlje nɛ̂n kə muû, mba nɛ̂n tɔyn kə̂ dooje
kə mbide ddəm kə kəmde ddəm to tokə ye kə̂ anjə pa arəde le.
Duja Jeju ganja
21 Ndɔ

jijoo goe tə̂ a, dujɛ̂ ganja ngaâ dunda ria nan Jeju, ri kə̂ anjə
tɔju Mari kete bba karə nuwa səm laa le.
Mari de kə Jojɛpə dawje kə Jeju kəy-polo Lubba tə̂
22 Ndɔ

toko nɛ̂n-yərəw ləde go kuju tə̂ kə̂ Mari uju le asə, tokə
Ndu lə Mɔyijə pa le aa, dawje kə ngonn le Jerujalɛm ta kunnɛ̂ karə
Əbbə-dəwje, 23 ddəw kâra baa kə Ndu kə̂ Əbbə-dəwje unn Makəturu
tə̂ nan: «Ngann-dərəje tɔyn kə̂ dingaw, dâ kunnde karə Əbbə-dəwje.»b
24 Dawje ta karə əngɔruje joo wase ngann dərje joo to nɛ̂n-polo Lubba
tokə Ndu lə Əbbə-dəwje pa Makəturu tə̂ le.
a

2:22 Lebitikə 12:1-4,6

b

2:23 Ɛkəjodə 13:2,12,15

Luku 2

8
Simenyɔ de kə Anna dɔsuje gaji Lubba

25 Marə dingaw kâra ria nan Simenyɔ, nisi bbe tə̂ kə̂ Jerujalɛm. Dingaw

le to gatə gatə ddəm unn rɔɛ̂ tɔyn arə Lubba ddəm Ndil-mə-nda to
dɔɛ̂ tə̂ ddəm. Naw ngəbbə dəw kə̂ a ddee wul mə ngann Ijarayɛlje.
26 Ndil-mə-nda pa arɛ̂ kete nan: «Â koo Kristə kə̂ Əbbə-dəwje a kulɛ̂ bba â
koy.» 27 Ndil le unda məɛ̂ arə n̂-ddee kəy-polo Lubba tə̂ ngaâ kar kə̂ Jojɛpə
de kə Mari n̂-ddeeje kə ngonn kə̂ to Jeju ta dda nɛ̂n mbɛɛ̂ tokə Ndu pa le
a, 28 Simenyɔ le tɛɛ̂ uwɛ̂ jia tə̂ ngaâ ɔsu gaji Lubba pa nan:
29 «Bbasinɛn, Əbbəmje, a kasə ta kinya bbərə ləi
karə aw kə mə-wul-lɔm tokə ndui pa le.
30 Mba kəmʼm oo kaji ləi,
31 kə̂ ə-gɔl ləw baa mba dəwje tɔyn le mban,
32 to lo-karɛ kə̂ a kɔru kəm dəwje kə̂ dɔ nangə tə̂,
dəwje kə̂ toje to Jiipije ang ddəm
to nɛ̂n kə̂ a kɔsu gaji ngann Ijarayɛlje ddəm.»
33 Tar kə̂ Simenyɔ pa dɔ ngonn tə̂ le dum dɔ bɔɛ̂je kə kɔɛ̂nje. 34 Simenyɔ
bbar tar kə̂ maji dɔde tə̂ ngaâ pa arə Mari kɔn Jejuje le nan: «Oo, ddəw tə̂
lə ngonn nəənn, marə dəwje nya horo ngann Ijarayɛlje tə̂ a kosoje ngaâ
marɛ̂je nya a kubbaje nangə kinje ddəm nâ to nɛ̂n kə̂ a ddee kə mayn naan
tar ddəm 35 bba karə nɛ̂n kə̂ dəwje aw əjəje məde tə̂, tee kə ddaka. A əi
njaa kara wuri a ti tokə dəw kə̂ kiya riya dɔ bbəngəre.» 36 Marə dɛnɛ̂n kə̂
to nje-kila mbər tar lə Lubba isi Jerujalɛm tə̂ənn tɔ, ria nan Anna. N̂-to
ngonn lə Panuwɛl, dəw kə̂ gəl Ajɛr tə̂. Bbalɛ̂ nday nya. N̂-taa ngawɛ̂je nisi
saa bbal siri a, ngawɛ̂je le oy. 37 N̂-tɔ wure nisi to dɛnɛ̂n-ndubba ndərəng
bbal kuje asə dɔjijoo gire sɔ. Ninya kəy-polo Lubba ndɔ kâra ang, naw
dda kula lə Lubba til kə kar ddəw kɔku rɔɛ̂ nɛ̂n-kusa tə̂ kə duju Lubba tə̂.
38 Karɛ̂ tə̂ənn njaa ne kara n̂-tee ningade. Nɔsu gaji Lubba ngaâ n̂-pa tar
lə ngonn le narə dəwje tɔyn kə̂ aw ngəbbəje tee lə Jerujalɛm kɔ bbərə tə̂
kə ddang. 39 Jojɛpə de kə Mari n̂-ddaje nɛ̂n tɔyn kə̂ Ndu lə Əbbə-dəwje
pa le ngaâ n̂-təlje lo-kiside tə̂ Najarɛtə nangə tə̂ kə̂ Galile. 40 Ngonn le aw
tɔkə ddəm aw ubba singa ddəm. Kəm-karɛ dduse ngaâ mə-maji lə Lubba
to dɔɛ̂ tə̂ tɔ.

9

Luku 2–3

Bbal Jeju dɔku gire joo a, aw kəy-polo Lubba tə̂
41 Bbal

kâra kâra tɔyn bɔ Jejuje kə kɔn Jejuje daw dawje kusu Pakə
tə̂ Jerujalɛm. 42 Bbal Jeju asə dɔku gire joo a, dawje saa kusu tə̂ le, tokə
Jiipije aw ddaje kə bbal tɔyn. 43 Go kusu tə̂ le, daw təlje kə bbeê a, ngonn
kə̂ to Jeju le nayn Jerujalɛm. A kɔɛ̂nje kə bɔɛ̂je gərəje ang. 44 Dəjəje to
nee horo njê-buwa-kaw-lo marədeje tə̂. N̂-njaje ndɔ kâra bba dunnje kutu
sangɛ̂ horo njê-nujuje tə̂ ləde kə horo dəwje tə̂ kə̂ n̂-gərəjede. 45 A dingaje
ngonn le ang ngaâ n̂-sangɛ̂je n̂-təlje nɛ̂n kə Jerujalɛm. 46 Dda ndɔ mota
bba dingɛ̂je mə kəy-polo Lubba tə̂, nisi dannâ horo Njê-gərəje-Ndu tə̂, naw
noo tar ləde ddəm naw dujude tar ddəm. 47 Nɛ̂n-gərə laa kə tarje kə̂ naw
nilade tə̂ dum dɔ dəwje tɔyn kə̂ aw ooje tar laa le. 48 Kɔɛ̂nje de kə bɔɛ̂je
dundaje kəmde dooeje a, darje baa nding. Kɔɛ̂nje duje nan: «Ngonnəm,
mba ddi njaa bba ə-dda kə je nɛ̂n tokə be wa? Oo, əman ddəm bɔije ddəm
jaw sangi kə kəjə-tar.» 49 Nilade tə̂ nan: «Aw ə-sangəmje mba ddi wa?
Ə-gərəje to, to tar ləm ta dda kula lə Bɔmje ang wa?» 50 A n̂-gərəje dɔde
tar tə̂ kə̂ n̂-pa narəde le ang. 51 Goe tə̂ a, n̂-tee naw kə de Najarɛtə. Noo
tade. Kɔɛ̂nje ngəm nɛ̂njeenn tɔyn məɛ̂ tə̂. 52 Kəm Jeju aw arɛ kə kete kete,
naw tɔkə ngaâ n̂-ddee maji kəm Lubba tə̂ ddəm kəm dəwje tə̂ ddəm.

3

Jan-Batisi ila mbər tar lə Lubba

Bbal dɔku gire min laa kə̂ tɔkə mbay Tibɛr aw ɔn bbe, Pɔnsə Pilatə
to nje-kɔn dɔ nangə kə̂ Jude ngaâ Erodə to ngonn mbay nangə tə̂ kə̂
Galile, Pilipi ngokɔn Erodə le to ngonn mbay nangə tə̂ kə̂ Iture kə nangə
tə̂ kə̂ Trakonitə. Lijaniyas to ngonn mbay kə̂ Abilɛnn, 2 Ann de kə Kayipi
n̂-toje to tɔkə njê-poloje Lubba. Dɔ ndɔɛ̂ tə̂ənn â, Lubba pa tar arə Jan
ngonn lə Jakari mə kɔr tə̂. 3 Yeenn bba Jan nja dɔ nangə tə̂ kə̂ Jurdɛn tə̂,
naw nila mbər narə dəwje karə ingaje batɛm ta tɔju to n̂-turuje məde bba
karə tar majang ɔru dɔde tə̂. 4 Nɛ̂n le to ddəw kâra baa tokə makəturu lə
Ejayi kə̂ to nje-kila mbər tar lə Lubba pa nan: «Marə dəw aw ila mbər mə
kɔr tə̂ nan:
Ə-ddaje ddəw lə Əbbə-dəwje,
arəje kila-ddəwje laa ndɔjuje.
5 Wəlje tɔyn a kutuje,
ddingirije kə dɔkubbaje kâra kâra tɔyn a ddoomje,

Luku 3

10

nɛ̂n kə̂ dduku a ndɔju,
ngaâ goteje kə̂ to ngann ddəwje tə̂ a kutuje.
6 Baann bba dəwje tɔyn a kooje kaji kə̂ Lubba a ta kaji dəwje.»
7 Jan pa arə dəwje kə̂ banya kə̂ ddeeje karə n̂-ddade batɛm nan: «See
əmbakaraje, nân â tɔjuse karə aynje sariya lə Lubba kə̂ aw ddee wa?
8 Arəje kula-ddase tɔju to ə-turuje məse mban, əwje rɔse ta pa nan:
‹Abaraham to kasese!› M-pa marəse, Lubba asə ta turu ərje nəənn karə
təlje to ngann ka Abaraham. 9 Tinan to ngɔsi ta tuka nɛ̂n kakəje ngirɛ̂ tə̂
mban, kakə kâra kâra tɔyn kə̂ kandɛ̂ kə̂ maji goto tə̂, dâ tuka kila purô.»
10 Dəwje kə̂ banya le dujeje nan: «Ddi bba to maji karə n-dda wa?»
11 Nilade tə̂ nan: «Maji karə dəw kə̂ kubbu laa kə̂ taar ee joo a, unn kâra
arə dəw kə̂ kubbu due, dəw kə̂ nɛ̂n-kusa laa to a, dda tokə baann tɔ.»
12 Njê-taaje narɛ lambo kə̂ ddeeje ta kinga batɛm tɔ dujeje nan:
«Nje-nɛ̂n-tɔju, ddi â to maji karə n-dda wa?» 13 Nilade tə̂ nan: «Ə-dujuje
nɛ̂n uta dɔ ye kə̂ dunn ndu karə ə-dujuje le ang.»
14 Mbambaje kara dujeje nan: «A jeje, ddi bba to maji karə n-dda wa?»
Nilade tə̂ nan: «Uwaje dəw kə singa ə-taaje nɛ̂n laa ang ddəm ulaje tar ta
dəw tə̂ baa ang ddəm. A maji karə narɛ-kunnse njaa undaje məse dɔɛ tə̂.»
Jan pa tar lə marə dəw kə̂ aw ddee
15 Dəwje

le isije aw nginanje ddee lə Kristə, mba yeenn bba daw dəjəje
tar məde tə̂ nan Jan le njaa â to Kristə le wa? 16 Nilade tə̂ tɔyn nan:
«Əman, m-ddase batɛm maann. A marə dəw kə̂ utam, kə̂ mâ kasə tutu kula
nɛ̂n-gɔl laa ang aw ddee. Ne â nâ ddase batɛm Ndil-mə-nda kə batɛm puru.
17 Nuwa bagiri laa jia tə̂. Nâ kuta lo kunda ko laa ngaâ nâ jin kandə-ko le
kungu mə dam tə̂ laa, a nâ ro tisa kəm puru tə̂ kə̂ a koy ndɔ kâra ang.»
18 Jan aw ila mbər Tar kə̂ Maji arə dəwje ngaâ aw arəde ndəjəje dang
dang tokə baann.
Erodə Antipas uwa Jan-Batisi ilɛ̂ kəy-kula tə̂
19 Jan

ndangə ngonn mbay Erodə Antipas mba Erodiyadə kə̂ to dɛnɛ̂n
lə ngokɔɛ̂n kə̂ n̂-tɛɛ̂ jia tə̂ ddəm mba kulaje kə̂ maji ang tɔyn kə̂ n̂-dda
ddəm. 20 A dɔɛ tə̂ bbay, nuwa Jan le nilɛ̂ kəy-kula tə̂.

11

Luku 3

Jan-Batisi dda Jeju batɛm
21 Kete

bba karə duwa Jan le, Jan dda batɛm dəwje ngaâ n̂-dda Jeju
batɛm tɔ. Kar kə̂ Jeju aw duju Lubba a, dara təəyn, 22 ngaâ Ndil-mə-nda
unn da-rɔ tokə lə dər ddisi dɔɛ̂ tə̂. Marə ndu in darâ nan: «Ə-to Ngonn
ndiki ləm! Rɔm nəələm nya mbai.»
Gəl-kuju Jeju
23 Bbal

Jeju asə nɛ̂n kə̂ bbal dɔmota a, unn kutu kula laa. Dəwje əjəje
nan n̂-to ngonn lə Jojɛpə kə̂ to ngonn lə Eli, 24 Eli le to ngonn lə Matatə,
Matatə le to ngonn lə Lebi, Lebi le to ngonn lə Mɛlki, Mɛlki le to ngonn
lə Yanay, Yanay le to ngonn lə Jojɛpə, 25 Jojɛpə le to ngonn lə Matatiyas,
Matatiyas le to ngonn lə Amɔs, Amɔs le to ngonn lə Nahum, Nahum le
to ngonn lə Esəli, Esəli le to ngonn lə Nagay, 26 Nagay le to ngonn lə
Maatə, Maatə le to ngonn lə Matatiyas, Matatiyas le to ngonn lə Semeyinn,
Semeyinn le to ngonn lə Yosekə, Yosekə le to ngonn lə Yoda, 27 Yoda le
to ngonn lə Yohanan, Yohanan le to ngonn lə Reja, Reja le to ngonn lə
Jorobabɛl, Jorobabɛl le to ngonn lə Selatiyɛl, Selatiyɛl le to ngonn lə Neri,
28 Neri le to ngonn lə Mɛlki, Mɛlki le to ngonn lə Adi, Adi le to ngonn lə
Kosam, Kosam le to ngonn lə Elemadam, Elemadam le to ngonn lə Ɛr,
29 Ɛr le to ngonn lə Jeju, Jeju le to ngonn lə Eliyejɛr, Eliyejɛr le to ngonn
lə Yorim, Yorim le to ngonn lə Matatə, Matatə le to ngonn lə Lebi, 30 Lebi
le to ngonn lə Simenyɔ, Simenyɔ le to ngonn lə Juda, Juda le to ngonn
lə Jojɛpə, Jojɛpə le to ngonn lə Yonam, Yonam le to ngonn lə Eliyakim,
31 Eliyakim le to ngonn lə Meleya, Meleya le to ngonn lə Menan, Menan
le to ngonn lə Matata, Matata le to ngonn lə Natan, Natan le to ngonn lə
Dabbiti, 32 Dabbiti le to ngonn lə Jese, Jese le to ngonn lə Obɛdə, Obɛdə
le to ngonn lə Bojə, Bojə le to ngonn lə Sala, Sala le to ngonn lə Nasɔn,
33 Nasɔn le to ngonn lə Aminadabə, Aminadabə le to ngonn lə Adiminn,
Adiminn le to ngonn lə Arini, Arini le to ngonn lə Eserɔn, Eserɔn le to
ngonn lə Parɛjə, Parɛjə le to ngonn lə Juda, 34 Juda le to ngonn lə Jakobbo,
Jakobbo le to ngonn lə Ijakə, Ijakə le to ngonn lə Abaraham, Abaraham
le to ngonn lə Tera, Tera le to ngonn lə Nawɔr, 35 Nawɔr le to ngonn lə
Serugu, Serugu le to ngonn lə Rehu, Rehu le to ngonn lə Pelɛgə, Pelɛgə le
to ngonn lə Ebɛr, Ebɛr le to ngonn lə Sela, 36 Sela le to ngonn lə Kenan,

Luku 3 – 4

12

Kenan le to ngonn lə Arpakəsadə, Arpakəsadə le to ngonn lə Sɛm, Sɛm le
to ngonn lə Nowe, Nowe le to ngonn lə Lemɛkə, 37 Lemɛkə le to ngonn lə
Matusalam, Matusalam le to ngonn lə Enɔkə, Enɔkə le to ngonn lə Yeredə,
Yeredə le to ngonn lə Malaleyɛl, Malaleyɛl le to ngonn lə Kenan, 38 Kenan
le to ngonn lə Enos, Enos le to ngonn lə Sɛtə, Sɛtə le to ngonn lə Adam,
Adam le to ngonn lə Lubba.

4

Əsu nan Jeju

Ndil-mə-nda ddusu Jeju ngaâ in maann tə̂ kə̂ Jurdɛn təl. Ndil le ɔrɛ̂
aw saa mə kɔr tə̂. 2 Lo tə̂ənn Əsu nɛɛ̂n mba ndɔ dɔsɔ. Mə ndɔje tə̂ənn
tɔyn Jeju usa nɛ̂n ang ngaâ bbo ddɛɛ̂. 3 Yeenn ngaâ Əsu pa arɛ̂ nan: «Bbo
ə-to Ngonn lə Lubba a, ə-pa arə ər nəənn təl nɛ̂n-kusa.» 4 Jeju ilɛ̂ tə̂ nan:
«Makəturu lə Lubba pa nan: Dəw a nayn kəm baa ddəw nɛ̂n-kusa tə̂ kâra
baa ang.»
5 Əsu aw saa dɔ ddingiri tə̂ kə̂ ndəw ngaâ njangə baa njaa tɔjɛ̂ bbe-kɔnje
tɔyn kə̂ duninya tə̂. 6 Əsu pa arɛ̂ nan: «Mâ kari singa tɔyn kə piti kə̂
bbe-kɔnje tə̂ nəənn, mba darəm nɛ̂njeenn tɔyn, masə ta karə dəw tokə
məm ndiki. 7 Bbo ɔsu nɔin nangə̂ nɔnʼm tə̂ a, nɛ̂njeenn tɔyn a toje to ləi.»
8 Jeju ilɛ̂ tə̂ nan: «Makəturu lə Lubba pa nan: ‹Əbbə-dəwje kə̂ to Lubba ləi
kâra baa â, â kɔsu nɔin nangə̂ nɔɛ̂n tə̂ ta pole.› »
9 Əsu aw saa Jerujalɛm bbay aw undɛ̂ taar dɔ kəy-polo Lubba tə̂ lə
Jiipije ngaâ pa arɛ̂ nan: «Bbo ə-to Ngonn lə Lubba a, aal dɔ kəy tə̂ nəənn
uru nangə̂, mba Makəturu lə Lubba pa nan: 10 ‹Lubba a kunn ndu karə
anjəje laa mbai karə n̂-ngəmi. 11 Dâ laije dɔ jide karə unda gɔli ər tə̂ ang.›
» 12 Jeju ilɛ̂ tə̂ nan: «Makəturu lə Lubba pa nan: ‹Əbbə-dəwje kə̂ to Lubba
ləi, â tɔsu tɛɛ̂ ang.› » 13 Əsu nɛɛ̂n kə gusu dang dang pin a, ɔtu inyɛ̂ mba
nginan marə ndɔ.
Jeju təl aw Galile
14 Jeju

təl aw Galile kə singa-mɔngu lə Ndil ngaâ ria bbar dɔ nangə
tə̂ənn tɔyn. 15 Naw tɔju nɛ̂n mə kəy mbɔn-naanje tə̂ ləde ngaâ dəwje tɔyn
ɔsuje gajɛ̂.

13

Luku 4

Jeju ila mbər Tar kə̂ Maji Najarɛtə
16 Jeju

aw Najarɛtə bbe tə̂ kə̂ n̂-ngəmɛ̂ tə̂. Naw kəy mbɔn-naan tə̂ lə
Jiipije ndɔ-kuwa-rɔ tə̂ ləde, tokə naw dda kə ndɔ tɔyn le. Nin taar ta tura
Makəturu 17 ngaâ darɛ̂ makəturu lə Ejayi kə̂ to nje-kila mbər tar lə Lubba.
N̂-təəyn makəturu le ngaâ ninga lo kə̂ n̂-dda tə̂ nan:
18 «Ndil lə Əbbə-dəwje to dɔm tə̂,
mba nungu ubbu dɔm tə̂ karə mila mbər Tar kə̂ Maji
marə njê-ndooje.
Nulam karə m-pa marə bbərəje to dâ teeje kɔ bbərə tə̂,
karə m-pa marə njê-kəm-tɔje to dâ təlje kooje lo,
nulam karə mɔru dəwje ndoo tə̂ kə ddang.
19 Ta kila mbər karə dəwje to bbal nəənn Əbbə-dəwje a
ta dda mə-maji kə de.»
20 Goe tə̂ a, Jeju ndəəm Makəturu lə naan tə̂ ngaâ təl nɛ̂n arə nje-kula
kə̂ kəy mbɔn-naan tə̂ le ngaâ isi nangə̂. Kəm dəwje tɔyn kə̂ isije mə kəy
mbɔn-naan tə̂ le to kə dɔɛ̂ tə̂. 21 N̂-pa narəde nan: «Bbokənɛn, tar kə̂
Makəturu tə̂ kə̂ ooje kə mbise nəənn, ddee to nɛ̂n kə̂ tɔkɔrɔ ngaa.»
22 Dəwje tɔyn paje tar laa maji ngaâ tar mə-maji tɔyn kə̂ aw tee tɛɛ̂
tə̂ le dum dɔde ngaâ n̂-paje nan: «Ngonn nəənn to ngonn lə Jojɛpə ang
wa?» 23 Jeju pa arəde nan: «A du ang, â paje kɔn-tar nəənn karəm: Nje-kaji
njê-rɔ-toje, əi njaa aji rɔ-to ləi. Nɛ̂nje tɔyn kə̂ ə-dda bbe tə̂ kə̂ Kapɛrnawum
kə̂ joo tarɛ̂ le, ə-dda bbeê ləi nəənn tɔ.» 24 Jeju təl pa arəde nan: «Tɔkɔrɔ,
m-pa marəse: Nje-kila mbər tar lə Lubba, dəwje aw uwɛ̂je kə rɔde tə̂ kə
majɛ̂ bbe kuje tə̂ ang. 25 M-pa tar kə̂ tɔkɔrɔ marəse: Bbal kə̂ Eli to nje-kila
mbər tar lə Lubba, kəm dara utu arə ndi ərə ang bbal mota kə nɛyn misan,
tɔkə bbo oso dɔ nangə tə̂ le tɔyn. Bbalɛ̂ tə̂ənn le dɛnɛ̂n-ndubbaje banyaje
nya nangə tə̂ kə̂ Ijarayɛl njaa. 26 A Lubba ula Eli rɔ marə dɛnɛ̂n-ndubba
tə̂ kâra horode tə̂ Ijarayɛl ang, marə dɛnɛ̂n-ndubba kə̂ Sarɛpta, nangə tə̂
kə̂ Sidɔn â Lubba ula Eli rɔɛ̂ tə̂. 27 Dɔ bbal tə̂ lə Elije kə̂ to nje-kila mbər
tar lə Lubba, njê-banjije banyaje nya nangə tə̂ kə̂ Ijarayɛl njaa. A Elije aji
nje-banji kâra horode tə̂ ang, Naama kə̂ to marə dəw kə̂ Siri â najɛ̂ banji
tə̂ laa.» 28 Dəwje tɔyn kə̂ isije kəy mbɔn-naan tə̂ lə Jiipije le ooje tar kə̂
Jeju pa le a, wungu ɔnde nya. 29 Dinje, dutɛ̂je n̂-teeje saa mə bbe tə̂ kə
ddang. Dawje saa dɔ ddingiri tə̂ kə̂ n̂-dda bbe kə̂ Najarɛtə dɔɛ̂ tə̂ ta kutɛ̂
kilɛ̂ bəər. 30 A ne, n̂-tee horode tə̂ nɔtu.

Luku 4

14
Jeju tubba ndil kə̂ maji ang rɔ marə dəw tə̂

31 Jeju aw bbe tə̂ kə̂ Kapɛrnawum, nangə tə̂ kə̂ Galile aw tɔju nɛ̂n dəwje

ndɔ-kuwa-rɔ tə̂ lə Jiipije 32 Dəwje kə̂ ooje nɛ̂n-tɔju laa le dɔde ayn, mba
naw pa tar tokə lə mbay-bbe. 33 Marə dingaw kə̂ ndil kə̂ maji ang isi məɛ̂
tə̂ isi mə kəy mbɔn-naan tə̂ le tɔ. Nuru əkii kə singa nan: 34 «Ya! Ddi â
ə-ndiki rɔje tə̂ wa? Jeju kə̂ Najarɛtə! Ə-ddee ta tɔlje wa? M-gəri kə majɛ̂.
Ə-to dəw kə̂ Lubba undai dang ngaâ ulai.» 35 Jeju ndangə ndil le pa nan:
«Utu tai bbo ə-tee rɔ dingaw tə̂ nəənn kə ddang.» Ndil kə̂ maji ang le unn
dingaw le ilɛ̂ nangə̂ kəm dəwje tə̂ ngaâ tee kə ddang, a nɛ̂n kə̂ maji ang
kâra njaa ndil le dda kə dingaw le ang. 36 Dɔ dəwje tɔyn ayn ngaâ n̂-paje
tar horo naan tə̂ nan: «Tar ddi bba tokə be wa? Nunn ndu kə gɔsu kə̂
mɔngu ddəm kə singa ddəm narə ndilje kə̂ maji ang a, n̂-teeje kə ddang!»
37 Ri Jeju aw bbar dɔ nangə tə̂ kə̂ Galile tɔyn.
Jeju aji njê-rɔ-toje dang dang
38 Jeju

in kəy mbɔn-naan tə̂ lə Jiipije le aw kəy lə Simɔn. Rɔ mum
Simɔnje kə̂ dɛnɛ̂n toe, rɔɛ̂ tunga nya ngaâ n̂-dujuje Jeju karə dda marə
nɛ̂n mbɛɛ̂. 39 N̂-bbunga kə dɔ dɛnɛ̂n tə̂ le, nin kə rɔ-to le ngaâ rɔ-to le inya
dɛnɛ̂n le. Kar tə̂ənn njaa, dɛnɛ̂n le in taar unn kutu karəde nɛ̂n-kusa. 40 Kar
andə ngaâ dəwje tɔyn kə̂ njê-rɔ-toje dang dang toje mə kəy tə̂ ləde awje
kə de rɔ Jeju tə̂. Nungu jia joo kəm dɔde tə̂ kâra kâra ngaâ dajije. 41 Ndilje
kə̂ maji ang teeje rɔ dəwje tə̂ nya kə ddang. Ndilje le uruje əkii nan: «Ə-to
Ngonn lə Lubba!» A nin kə de ngaâ nɔkude karə n̂-paje tar, mba ndilje le
gərəje to n̂-to Kristə le.
Jeju ila mbər Tar kə̂ Maji kəy mbɔn-naanje tə̂
42 Lo

arɛ a, Jeju tee aw lo tə̂ kə̂ iya rɔɛ̂. Dəwje kə̂ banya unnje kutu
sangɛ̂je. Dawje ndərəng dingɛ̂je ngaâ n̂-ndikije ta karə nɔtu ninyade ang.
43 A n̂-pa narəde nan: «To tar ləm ta kila mbər Tar kə̂ Maji kə̂ dɔ Bbe-kɔn
tə̂ lə Lubba karə kəsə bbeje tɔ bba, mba yeenn njaa Lubba ulam mbɛɛ̂.»
44 Naw nila mbər Tar kə̂ Maji le mə kəy mbɔn-naanje tə̂ lə Jiipije kə̂ Jude
tɔyn.

15

5

Luku 5

Njê-njaje go Jeju tə̂ kə̂ dɔngɔr

Marə ndɔ Jeju ar mbɔr dangə maann tə̂ kə̂ Jenejarɛtə. Dəwje kə̂ banya
gukuje dɔɛ̂ ngaâ daw dubbaje naan mba koo tar lə Lubba kə̂ naw pa.
2 Nunn kəmɛ̂ a, noo tɔkə toje joo mbɔr maann tə̂ le. Njê-ndɔnje-maann
inje məɛ tə̂ ddisije uruje nangə̂ mba toko ddəngəje ləde. 3 Jeju aal marə
to le kə̂ to lə Simɔn ngaâ n̂-duje narə n̂-ngəsə to lə əw ngaji be kə ta kongo.
Nisi mə to tə̂ le naw tɔju nɛ̂n dəwje kə̂ banya le.
4 N̂-tunga tar le a, n̂-pa narə Simɔn nan: «Ə-ngəsə to le kə kete, lo
tə̂ kə̂ uru bbo ilaje ddəngəje ləse ə-ddaje nɛ̂n ndɔn.» 5 Simɔn ilɛ̂ tə̂ nan:
«Əbbə-dəwje, n-dda ndɔn til tə̂ ndərəng lo arɛ, a jinga nɛ̂n kâra ang. A bbo
baann a, mâ kila ddəngəje le tokə tai pa.» 6 Dilaje ddəngəje le ngaâ duwaje
kanjije nya arə ddəngəje ləde aw ujaje. 7 N̂-kəbbəje njê-ndɔn marde kə̂ aw
umanjede ndɔn-maann tə̂ kə̂ isije mə to tə̂ kə̂ kâra karə n̂-ddee dumanjede.
N̂-ddeeje ngaâ dunguje kanjije le mə toje tə̂ kə̂ joo le, nayn ngaji baa ta
karə toje le diije. 8 Simɔn Piyɛr oo baann a, ɔsu məkəjə-gɔlɛ̂ nɔn gɔl Jeju
tə̂ pa nan: «Əbbəmje, maji karə aw ddəw əw səm mba m-to nje-nɛ̂n-dda
kə̂ maji ang.» 9 Bbəəl uta dɔɛ̂, ne ddəm dəwje tɔyn kə̂ arje mbɔrɛ̂ tə̂ ddəm
mba ndɔn kə̂ n̂-ddaje le. 10 Bbəəl uta dɔ Jakə de kə Jan kə̂ toje to ngann
lə Jebede kə̂ toje to njê-ndɔn mar Simɔn le tɔ. Jeju pa arə Simɔn nan:
«Ə-bbəəl ang. A kunn-kute bbokənɛn, ndɔn ləi a to ənga sangə dəwje
ngaa.» 11 N̂-ddeeje kə toje le kar mbal tə̂ ngaâ dinyaje nɛ̂nje tɔyn, a dunnje
go Jeju.
Jeju aji marə nje-banji
12 Marə

ndɔ Jeju ee mə marə bbe tə̂ ngaâ marə dingaw kə̂ banji usɛ̂
nya unda lo tee. Noo Jeju le a, n̂-tee noso nɔn gɔlɛ̂ tə̂ n̂-dəbbə kəmɛ̂ nangə̂
ngaâ n̂-nɔn kə rɔɛ̂ tə̂ nan: «Əbbəmje, bbo ə-ndiki a, arə rɔm ddee maji.»
13 Jeju ula jia ɔrɛ̂ nɛ̂n ngaâ pa nan: «M-ndiki tə̂, maji karə rɔi ddee maji.»
Njangə baa njaa a, banji laa le goto. 14 Goe tə̂ a, Jeju ndəje nan: «Ə-pa
tarɛ̂ arə dəw oo ang. A ta aw tɔju rɔi nje-polo Lubba, ta arə nɛ̂n-polo mba
karə tokoi arə ə-ddee maji tokə Ndu lə Mɔyijə pa le, mba kɔru nɛ̂n naji
ləi karəde.» 15 Ri Jeju bbar kə kete kete ngaâ dəwje nya nya mbɔnje naan
mba koo tar laa ddəm karə naji njê-rɔ-toje ddəm. 16 A ne, nɔru rɔɛ̂ naw
mə kɔr tə̂, naw duju Lubba.

Luku 5

16
Jeju aji marə dəw kə̂ dəbbə rɔɛ̂ oy

17 Marə

ndɔ Jeju aw tɔju nɛ̂n. Parijinyɛje kə njê-gərəje-Ndu isije nangə̂.
Dinje ngann bbeje tə̂ tɔyn kə̂ Galile kə Jude kə Jerujalɛm. Singa-mɔngu lə
Əbbə-dəwje aw dda kula lo tə̂ənn arə Jeju aji njê-rɔ-toje. 18 Marə dəwje
unnje marə dəw kə̂ dəbbə rɔɛ̂ oy kə tuwa ddeeje saa. Daw sangəje ddəw ta
kandə saa kilɛ̂ nɔn Jeju tə̂. 19 A dingaje ddəw ta kandə saa ang, mba dəwje
banya nya. Dunnɛ̂je daalje nɛ̂n dɔ kəy taar ngaâ dɔruje kəm lo dulɛ̂je nɛ̂n
kə tuwa laa baa dann dəwje tə̂ kə̂ mbɔnje naan nɔn Jeju tə̂ le. 20 Jeju oo
mə-kunn ləde a, pa arə dəw le nan: «Tar majangje ləi ɔru dɔi tə̂ ngaa.»
21 Njê-gərəje-Ndu kə Parijinyɛje aw əjəje tar ngaâ paje nan: «Dəw nəənn
to dəw ddi bba aw tuju ri Lubba wa? Lubba kâra baa â asə ta kɔru tar
majangje bbo marə dəw dang ang» 22 Jeju gərə kəjə ləde le ngaâ pa arəde
nan: «Mba ddi bba aw əjəje tar tokə baann məse tə̂ wa? 23 Ta pa nan: ‹Tar
majang ləi ɔru dɔi tə̂›, wase ta pa nan: ‹In taar bbo ə-nja.› Ye kə̂ dda ngəng
ang ta pa wa? 24 Maji karə ə-gərəje to Ngonn lə dəw ee kə singa ta kɔru
tar majang dɔ nangə tə̂.» Yeenn ngaâ Jeju pa arə dəw kə̂ dəbbə rɔɛ̂ oy le
nan: «M-pa mari, in taar, unn tuwa ləi bbo aw kə̂y ləi.» 25 Kar tə̂ənn njaa
nin taar kəmde tə̂, nunn tuwa laa ngaâ nɔsu gaji Lubba naw nɛ̂n kə kə̂y
laa. 26 Dəwje tɔyn ooje a, dɔde ayn ngaâ ɔsuje gaji Lubba. Bbəəl uta dɔde
ngaâ n̂-paje nan: «Joo nɛ̂n-kɔbbu bbokənɛn.»
Jeju bbar Lebi
27 Goe

tə̂ a, Jeju tee ddaka ngaâ oo marə nje-taa narɛ lambo kə̂ ria nan
Lebi kə̂ isi lo taa narɛ lambo tə̂. N̂-pa narɛ̂ nan: «Unn gom.» 28 Lebi le tusu
nɛ̂nje tɔyn inya ngaâ unn goe. 29 Lebi dda nɛ̂n-kusa tokə bo arə Jeju mə
kəy tə̂ laa ngaâ njê-taaje narɛ lambo tokə banya kə marə dəwje nya isije kə
de ta nɛ̂n-kusa tə̂ le. 30 Parijinyɛje kə njê-gərəje-Ndu aw nyuruje ngaâ paje
arə njê-njaje goe tə̂ nan: «Mba ddi bba aw usaje nɛ̂n ddəm aw ayje nɛ̂n
ddəm kə njê-taaje narɛ lambo kə njê-nɛ̂n-ddaje kə̂ maji ang wa?» 31 Jeju
ilade tə̂ nan: «Dəwje kə̂ rɔde to kə majɛ̂ aw ndikije ta koo nje-karə-kuman
ang, dəwje kə̂ rɔde tode bba. 32 Dəwje kə̂ gatə gatə â m-ddee ta bbarde
ang. Njê-nɛ̂n-ddaje kə̂ maji ang â m-ddee ta bbarde karə n̂-turuje məde.»

17

Luku 5–6

Jeju pa tar dɔ kɔku rɔ nɛ̂n-kusa tə̂
33 Parijinyɛje

paje arə Jeju nan: «Njê-njaje go Jan tə̂ ddəw kâra baa kə
njê-njaje goje tə̂ aw ɔkuje rɔde nɛ̂n-kusa marə ndɔje tə̂ ngaâ aw dujuje
Lubba, a njê-njaje goi tə̂ aw usaje nɛ̂n ddəm aw ayje nɛ̂n ddəm.» 34 Jeju
ilade tə̂ nan: «Əjəje to dəwje kə̂ n̂-bbarde kusu taa-naan tə̂ a kɔkuje rɔde
nɛ̂n-kusa kar tə̂ kə̂ nje-dɛnɛ̂n le isi kə de bbay wa? 35 Marə ndɔ aw ddee kə̂
dâ kunn nje-dɛnɛ̂n kə̂ siki le horode tə̂ kə ddang. A mə ndɔje tə̂ənn ngaa
â dâ kɔkuje rɔde nɛ̂n-kusa.»
36 Jeju pa gusu-tar arəde bbay nan: «Ndɔ kâra dəw a tiir ta-kubbu kə̂
siki kila nɛ̂n kəm bar kubbu ang. A bbo n̂-dda tokə baann a, nâ tiir kubbu
kə̂ siki le ngaâ ta-kubbu kə̂ siki le a kaw naan tə̂ kə barɛ̂ le ang tɔ. 37 Ddəm,
ndɔ kâra dəw a kungu bɛn kə̂ n̂-dda siki bbay mə ku-əndaarje tə̂ kə̂ to konn
nɛ̂n ang. Baann ang a, bɛn kə̂ siki le a dda karə kuje le ujaje. Bɛn le a kula
kɔrɔ̂ ngaâ kuje le a tujuje nyɔm. 38 To maji ta kungu bɛn kə̂ n̂-dda siki
bbay mə ku-əndaar tə̂ kə̂ siki tɔ. 39 Ddəm, bbo dəw ay bɛn kə̂ n̂-dda kure
əw a, nâ ndiki ta kay ye kə̂ n̂-dda bbasinɛn bbay ang. Mba nâ pa nan: Ye
kə̂ kure əw â maji.»

6

Jeju to nje-ndɔ-kuwa-rɔ

Marə ndɔ, Jeju aw nday mə ndɔɔ bleje tə̂ ndɔ-kuwa-rɔ tə̂ lə Jiipije
a, njê-njaje goe tə̂ tətəje marə jinga bleje le ngaâ ubbaje aw usaje.
2 Marə Parijinyɛje paje arəde nan: «Mba ddi bba aw ddaje nɛ̂n kə̂ Ndu
mbətə karə dəw dda ndɔ-kuwa-rɔ tə̂ wa?» 3 Jeju ilade tə̂ nan: «Nɛ̂n kə̂
Dabbiti dda ləw le, ə-turaje tarɛ̂ Makəturu tə̂ ang bbay wa? Marə ndɔ
bbo ddɛɛ̂, ne kə dəwje laa a, 4 nandə mə kəy tə̂ lə Lubba, n̂-ndiki tə̂ ta
taa mapaje kə̂ darə Lubba nusa ngaâ narə dəwje laa usaje tɔ. Ta koo a,
mapajeenn le njê-poloje Lubba kə karəde baa â darəde ddəw karə usaje.»
5 Jeju pa arəde bbay nan: «Ngonn lə dəw njaa to nje-ndɔ-kuwa-rɔ.»
Jeju aji marə dəw kə̂ jia oy
6 Marə

ndɔ-kuwa-rɔ tə̂ le bbay, Jeju andə kəy mbɔn-naan tə̂ lə Jiipije
aw tɔju nɛ̂n. Marə dəw kə̂ jia kə̂ kɔl oy, isi mə kəy tə̂ənn le tɔ. 7 Kəm
njê-gərəje-Ndu kə Parijinyɛje to kə dɔ Jeju tə̂ ta koo se nâ kaji dəw

Luku 6

18

ndɔ-kuwa-rɔ tə̂ wa? Yeenn bba ta kinga nɛ̂n ddəw mba kunda nɛ̂n tar
dɔɛ̂ tə̂. 8 A Jeju le gərə kəjə ləde ngaâ pa arə dəw kə̂ jia oy le nan: «In
ar dannâ nəənn!» Dəw le in ar taar. 9 Jeju pa arəde nan: «Mâ dujuse tar.
Ddi â Ndu ləje arəje ddəw ta dda ndɔ-kuwa-rɔ tə̂ wa? Ndu arə ddəw ta
dda maji wase ta dda majang wa? Ta kaji dəw wase ta dda karə dəw oy
wa?» 10 Naade mbetete tɔyn ngaâ n̂-pa narə dəw le nan: «Ə-ndɔju jii!»
Dəw le ndɔju jia le ngaâ jia le təl ddee maji. 11 Wungu ɔn Njê-gərəje-Ndu
kə Parijinyɛje le nya ngaâ daw dujuje naan se ddi â dâ kasəje ta dda kə
Jeju le wa?
Jeju mbərə njê-kaw-kulaje laa dɔku gire joo
ndɔje tə̂ənn njaa Jeju aal marə ddingiri ngaâ duju Lubba. N̂-duju
Lubba tile tə̂ənn le nyɔm. 13 Lo arɛ a, n̂-bbar njê-njaje goe tə̂ ngaâ n̂-mbərə
marɛ̂je dɔku gire joo horode tə̂, nunda ride nan: Njê-kaw-kulaje. 14 Ride
tokə be: Simɔn kə̂ nunda ria nan Piyɛr kə ngokɔɛ̂n Andere, Jakə, Jan,
Pilipi, Bartelemi, 15 Matiye, Toma, Jakə ngonn lə Alpe, Simɔn kə̂ daw
bbarɛ̂ nan dəw kə̂ tar bbe laa ɔɛ̂n nya, 16 Judə kə̂ to ngonn lə Jakə kə
Judas Iskariyotə kə̂ a təl to nje-kunn dɔ Jeju.
12 Mə

Dəwje ddeeje ooje tar lə Jeju ngaâ arə najide rɔ-to tə̂ ləde
17 Jeju

in dɔ ddingiri tə̂, ne kə njê-kaw-kulaje, n̂-ddee nar ndakə lo tə̂.
Njê-njaje goe tə̂ tokə banya kə dəwje kə̂ banya nya eeje lo tə̂ənn le. Dinje
nangə tə̂ kə̂ Jude tɔyn kə Jerujalɛm tə̂, bbeje tə̂ kə̂ toje kar ba-katə tə̂ ər
kə Tir kə Sidɔn. 18 N̂-ddeeje mba koo tar lə Jeju ddəm mba karə najide
rɔ-toje tə̂ ləde ddəm. Njê kə̂ ndilje kə̂ maji ang aw ulaje kəmde ndoo tə̂
kara ajije. 19 Dəwje le tɔyn njaa aw sangəje ddəw ta kɔrɛ̂je kə jide, mba
marə singa-mɔngu kə̂ in rɔɛ̂ tə̂ aw tee aw ajide tɔyn.
Tar dɔ kisi maji tə̂ kə kisi maji ang tə̂
20 Jeju

unn kəmɛ̂ aa nɛ̂n njê-njaje goe tə̂ ngaâ pa nan:
«Maji arəse, see dangətəje,
mba Bbe-kɔn lə Lubba to ləse!
21 Maji arəse, see njê kə̂ bbo aw ddase, mba məse a ndann!

19

Luku 6

Maji arəse, see njê kə̂ aw nɔnje bbasinɛn, mba â kokoje!
22 Bbo dəwje
mbətəse, dəwje tubbase,
dəwje tajise
ngaâ paje tar ləse maji ang mba Ngonn lə dəw a,
Maji arəse!
23 Arəje rɔse nəəlse ngaâ ə-talje ə-turuje kə rɔ-nəəl karɛ̂ tə̂ənn le,
mba kuka ləse a bo nya mə dara tə̂,
mba baann njaa tɔ â kadede ddaje kə njê-kilaje mbər tar lə Lubba.
24 A kəm-to-ndoo to ləse, see njê-nɛ̂n-kingaje, mba bbokənɛn
wurse oso nangə̂ mban!
25 To ndoo nya arəse, see dəwje kə̂ məse ndann bbokənɛn,
mba bbo a ddase!
To ndoo nya arəse, sese kə̂ aw kokoje bbokənɛn,
mba nɛ̂n-mə-kɔn a ddase ngaâ maann-nɔn a ndəəyse!
26 To ndoo nya arəse, sese kə̂ dəwje tɔyn aw pitijese,
mba kadede ddaje tokə baann kə njê-kilaje mbər tar
kə̂ tɔkɔrɔ ang tɔ!»
Tar ndiki njê-baanje
27 «A

m-pa marəse sese kə̂ aw ooje tar ləm: Ə-ndikije njê-baanje ləse,
ə-ddaje maji kə njê kə̂ mbətəse. 28 Ə-bbarje tar kə̂ maji dɔ dəwje tə̂ kə̂ aw
bbarje tar kə̂ maji ang dɔse tə̂, ə-dujuje Lubba mba njê kə̂ aw paje tar ləse
maji ang. 29 Bbo dəw unda ka-mbɔri a, ə-turu dəbbe kə̂ kâra arə nunda
tɔ. Bbo dəw taa kubbu ləi a, inya arə n̂-taa kubbu-kul ləi tɔ. 30 Arə nɛ̂n
dəw kə̂ aw duji nɛ̂n, bbo dəw taa nɛ̂n ləi a, ə-bbangɛ̂ nɛ̂n ləi le ang. 31 Nɛ̂n
kə̂ ə-ndikije karə dəwje ddaje kə se a, maji karə ə-ddaje kə de tɔ. 32 Bbo
njê kə̂ ndikise dɔrɔ â ə-ndikijede tɔ a, dəwje a gərəje maji ləse tokə baânn
wa? Njê-nɛ̂n-ddaje kə̂ maji ang kara aw ndikije njê kə̂ ndikijede tɔ. 33 Bbo
njê kə̂ ddaje kə se maji dɔrɔ bba ə-ddaje kə de maji a, dəwje a gərəje maji
ləse tokə baânn wa? Njê-nɛ̂n-ddaje kə̂ maji ang kara ddaje tokə baann
tɔ. 34 Bbo dəwje kə̂ undaje məse to dâ kuka bbangə ləse bba arəjede nɛ̂n
tunanje a, dəwje a gərəje maji ləse tokə baânn wa? Njê-nɛ̂n-ddaje kə̂ maji
ang kara aw ddaje tokə baann tɔ, karə n̂-təl nɛ̂n darəde. 35 A maji karə
ə-ndikije njê-baanje ləse, ə-ddaje maji, bbo arəje nɛ̂n dəw tunan a, undaje

Luku 6

20

məse dɔ marə nɛ̂n tə̂ goe tə̂ ang. Baann bba kuka ləse a bo nya ngaâ â toje
to ngann lə Nje-kisi ddutu dara tə̂. Mba Ne kə̂ ddutu dara tə̂ n̂-dda maji kə
dəwje kə̂ arəje wooyo ndɔ kâra ang ddəm njê-mə-majangje ddəm. 36 Maji
karə ooje kəm-to-ndoo lə naan tokə Bɔsese oo kəm-to-ndoo ləse.»
Tar gangə sariya
37 «Maji

karə ə-gangəje sariya dɔ dəw tə̂ ang, a Lubba a gangə sariya
dɔse tə̂ ang tɔ. Undaje tar dɔ dəw tə̂ ang, a Lubba a kunda tar dɔse tə̂ ang
tɔ. Ɔruje tar dɔ dəwje tə̂, a Lubba a kɔru tar dɔse tə̂ tɔ. 38 Arəje nɛ̂n, a dâ
karəse nɛ̂n: Ka kə̂ maji â dâ kɔju nɛ̂n nɛ̂n karə ddusu julum, dâ mbusu,
dâ yəkə karə gayn nangə̂ bba dâ mbəl mə bbɔl-kubbu tə̂ ləse. Mba nɛ̂n kə̂
unnje ɔjuje nɛ̂n nɛ̂n â dâ kunn kɔju nɛ̂n nɛ̂n karəse tɔ.» 39 Jeju pa gusu-tar
arəde tɔ nan: «Nje-kəm-tɔ asə kila kakə ji nje-kəm-tɔ marɛ̂ tə̂ wa? Dâ
kosoje joo kəm mə buwa tə̂ ang wa? 40 Nje-nja go dəw tə̂ uta dəw kə̂ naw
nja goe tə̂ le ang. A nje-nja go dəw tə̂ kə̂ ndo nɛ̂n kə majɛ̂ a to tokə dəw
kə̂ naw nja goe tə̂ le tɔ. 41 Mba ddi bba mu kə̂ to kəm ngokɔin tə̂ â oo, a
oo tɔkə kakə kə̂ to kəmi tə̂ ang wa? 42 Wase, əi kə̂ oo tɔkə kakə kə̂ to kəmi
tə̂ ang, â kasə pa karə ngokɔin nan ‹Arə mɔru mu kə̂ kəmi tə̂› tokə baann
wa? Nje-ngəm, ɔru tɔkə kakə kə̂ to kəmi tə̂ dɔngɔr bba â koo lo kə majɛ̂
ta kɔru nɛ̂n mu kə̂ to kəm ngokɔin tə̂.»
Tar kakə kə kandɛ̂
43 «Kakə

kə̂ maji kə̂ aw andə kandɛ̂ kə̂ ndum goto ddəm kakə kə̂ maji
ang kə̂ aw andə kandɛ̂ kə̂ maji goto tɔ. 44 Mba daw gərə kakə kâra kâra
kə kandɛ̂. Dâ kuja kandə nduu kakə konn tə̂ ang, dâ tuja nduu gərgəndə
tə̂ ang. 45 Nɛ̂nje kə̂ maji inje mə dəw tə̂ kə̂ maji. A nɛ̂nje kə̂ maji ang inje
mə dəw tə̂ kə̂ maji ang. Mba nɛ̂n kə̂ ddusu mə dəw â aw tee ddəw tar tə̂
kə̂ tɛɛ̂ tə̂.»
Gusu-tar dɔ kəyje tə̂ joo
46 «Mba

ddi bba aw bbarəmje: Əbbə-dəwje, Əbbə-dəwje! A ə-ddaje nɛ̂n
kə̂ maw pa marəse ang wa? 47 Dəw kə̂ ddee rɔm tə̂, oo tar ləm ngaâ dda
nɛ̂n kula le unn da-rɔ nân wa? 48 N̂-to kâra baa kə dəw kə̂ a ta kɔsu kəy

21

Luku 6–7

a, uru buwa arə uru bba ungu gɔl kəy le dɔ ər tə̂. Bbo maann taa lo ngaâ
unda kar kəy le a, kəy le oso ang, mba nɔsu kəy le kə majɛ̂. 49 A dəw kə̂ oo
tar ləm, a dda nɛ̂n kula ang to kâra baa kə dəw kə̂ ɔsu kəy laa dɔ nangə tə̂
baa bbo ungu gɔlɛ̂ dɔ ər tə̂ ang. Maann ula unda kar kəy le a, kəm naan
tə̂ nəənn njaa kəy le oso ngaâ guru njuku njuku.»

7

Jeju aji nje-kula lə marə baw-ddɔ lə Rɔmɛnje

Jeju pa tarjeenn tɔyn arə dəwje a, naw tɔkə bbe tə̂ Kapɛrnawum.
2 Marə baw-ddɔ lə Rɔmɛnje ee kə nje-kula laa kə̂ n̂-ndike nya. Rɔ
nje-kula laa le toe ngaâ nayn ngɔsi ta koy. 3 Baw-ddɔ le oo tam Jeju a,
ula marə tɔkəje lə Jiipije arɛ̂ karə n̂-ddee naji nje-kula laa le. 4 Dawje rɔ
Jeju tə̂ ngaâ n̂-ddaje rɔde to ndoo rɔɛ̂ tə̂ nan: «Dingaw nəənn asə karə
ə-dda nɛ̂n kə̂ n̂-duji le arɛ̂, 5 mba n̂-ndikije jee Jiipije nya. Ne â n̂-dda kəy
mbɔn-naan ləje.» 6 Jeju aw kə de ngaâ nayn ngɔsi baa kə kəy lə baw-ddɔ
le a, baw-ddɔ le ula njê-buwa-kuraje laa arə Jeju le nan: «Əbbəmje, maji
karə ə-tuju singai baann ang, mba masə karə andə kə̂y ləm ang. 7 Mba
yeenn le tɔ â moo a, masə ta kaw rɔi tə̂ kə da-rɔm ang. A maji karə ə-pa
tar kâra njaa a, nje-kula ləm a kaji. 8 Mba əman, marə dəw aw ɔn dɔm
ngaâ mɔn dɔ marə mbambaje tɔ. Bbo munn ndu marə marɛ̂ m-pa nan:
‹Aw!› A naw. Munn ndu marə marɛ̂, m-pa nan: ‹Ə-ddee!› A n̂-ddee. Munn
ndu marə nje-kula ləm, m-pa nan: ‹Ə-dda nɛ̂n kə̂ be!› A n̂-dda.» 9 Jeju oo
tar le a, tar laa le dum dɔɛ̂ ddəm nəəle ddəm. N̂-turu rɔɛ̂ kə rɔ dəwje tə̂
kə̂ banya kə̂ aw unnje goe le ngaâ n̂-pa nan: «M-pa marəse, nangə tə̂ kə̂
Ijarayɛl njaa kara minga mə-kunn kə̂ be ang.» 10 Njê kə̂ baw-ddɔ ulade le
təlje awje kəy a, daw dingaje nje-kula lə baw-ddɔ le kə rɔ kə̂ maji.
Jeju ndol ngonn basan kə̂ oy
11 Goe

tə̂ a, Jeju aw marə bbe tə̂ kə̂ ria nan Nayn. Njê-njaje go Jeju
tə̂ kə marə dəwje tokə banya awje saa. 12 Kar tə̂ kə̂ n̂-tee ngɔsi kə bbe le
a, noo dəwje kə̂ awje kə niinn ta dubbu. Dəw kə̂ oy le to ngonn lə marə
dɛnɛ̂n-ndubba kə̂ to ngonn-kâra laa kə̂ dingaw. Dəwje kə̂ mə bbe tə̂ le
tokə banya aw dannje dɛnɛ̂n le tɔ. 13 Əbbə-dəwje le oo dɛnɛ̂n le a, ddɛɛ̂
ndoo ngaâ pa arɛ̂ nan: «Ə-nɔn ang!» 14 N̂-ngəsə kə kete nɔru tuwa kə̂ dila
niinn le tə̂. Dəwje kə̂ otoje niinn le arje lo kâra ngaâ Jeju pa nan: «Basan,

Luku 7

22

m-pa mari, ə-ndol!» 15 Dəw kə̂ oy le in isi taar ngaâ aw pa tar. Jeju ulɛ̂
ji kɔɛ̂nje tə̂. 16 Bbəəl uta dɔ dəwje le tɔyn. Dɔsuje gaji Lubba, n̂-paje nan:
«Marə tɔkə nje-kila mbər tar lə Lubba tee horoje tə̂, Lubba ddee ta dda
maji kə dəwje laa.» 17 Tar nɛ̂n kə̂ Jeju dda le nja dɔ nangə tə̂ kə̂ Jude tɔyn
kə mə bbeje tə̂ tɔyn kə̂ guku dɔ Jude.
Jan-Batisi ula rɔ Jeju tə̂
18 Njê-njaje

go Jan tə̂ aw paje go nɛ̂njeenn tɔyn arɛ̂je. Jan le bbar marə
njê-njaje goe tə̂ joo 19 ngaâ ulade rɔ Əbbə-dəwje tə̂ arə n̂-dujeje nan: «Əi
â ə-to dəw kə̂ a ta ddee le wase ta n-nginan marə dəw kə̂ dang wa?»
20 Dəwje le teeje rɔ Jeju tə̂ ngaâ paje arɛ̂je nan: «Jan-Batisi ulaje karə
n-duji se əi â ə-to dəw kə̂ jaw nginɛ̂n le wase ta n-nginan marə dəw dang
wa?» 21 Kar tə̂ənn njaa Jeju aji njê-rɔ-toje kə njê-mətəje ngaâ tubba ndilje
kə̂ maji ang rɔ dəwje tə̂ nya nya, narə dəwje kə̂ kəmde tɔ nya nya ooje lo.
22 Goe tə̂ a, n̂-pa narə njê-njaje go Jan tə̂ le nan: «Aw paje nɛ̂n kə̂ ooje kə
kəmse ddəm kə mbise ddəm le arəje Jan. Ə-paje nan: ‹Njê-kəm-tɔje ooje lo,
njê-gɔl-gotoje njaje, banji lə dəwje goto rɔde tə̂ kə ddang, njê-mbi-kutuje
ooje tar, dəwje kə̂ oyje ndolje ngaâ njê-ndooje ooje Tar kə̂ Maji.› 23 Maji
arə dəw kə̂ əman â, mâ to nje-dda karə mə-kunn laa oso ang.»
Jeju pa tar dɔ Jan-Batisi tə̂
24 Njê-njaje go Jan tə̂ le təlje a, Jeju unn kutu pa tar dɔ Jan tə̂ arə dəwje

kə̂ banya le nan: «Ddi â awje aw ooje mə kɔr tə̂ le wa? Waa lə habbə kə̂ ləl
aw yəkə wa? 25 A ddi njaa â awje aw ooje wa? Aw ooje dəw kə̂ ula kubbu
kə̂ kura wa? Njê kə̂ ulaje kubbu kə̂ kura ngaâ toje to njê-nɛ̂n-kingaje isije
kəy mbayje tə̂. 26 A ddi njaa â aw ooje le wa? Marə nje-kila mbər tar lə
Lubba wa? Tɔkɔrɔ m-pa marəse, nuta nje-kila mbər tar lə Lubba bbay.
27 Mba Jan-Batisi â Makəturu lə Lubba pa tar dɔɛ̂ tə̂ nan:
Mula nje-kaw-kula ləm nɔin tə̂ kete
karə ila ddəw arə ə-nja tə̂a.
28 M-pa marəse: Horo dəwje tə̂ tɔyn kə̂ dɛnɛ̂nje ujujede, dəw kə̂ uta Jan
goto. A dəw kə̂ to tɛn uta kəseje mə Bbe-kɔn tə̂ lə Lubba utɛ̂. 29 Dəwje
tɔyn kə̂ ooje tar lə Jan le kə njê-taaje narɛ lambo kara gərəje to Lubba
a

7:27 Malasi 3:1

23

Luku 7

ndiki ta kajide ngaâ dawje darə Jan ddade batɛm. 30 A Parijinyɛje kə
Njê-gərəje-Ndu mbətəje nɛ̂n kə̂ maji kə̂ Lubba ndiki ta dda mbade le ngaâ
n̂-mbətəje karə Jan ddade batɛm.» 31 Jeju təl pa arəde nan: «Njê kə̂ dda
bba mâ kunnde kɔju nɛ̂n dəwje kə̂ bbokənɛn wa? Dunnje da-rɔ njê kə̂ dda
wa? 32 N̂-toje kâra baa kə ngannje kə̂ isije natâ kə̂ bbarje naan ngaâ paje
arəje naan nan:
N-kɔl mbula jarəse, a ə-laje nɛ̂n ang ddəm
jɔsu pa nɔn-rɔ, a ə-nɔnje nɛ̂n rɔse ang ddəm.
33 Mba Jan-Batisi ddee le, ɔn muru ang ddəm ay bɛn ang ddəm a
ə-paje nan: ‹Ndil kə̂ maji ang to məɛ̂ tə̂.› 34 Ngonn lə dəw ddee ngaâ
ɔn muru ddəm ay nɛ̂n ddəm, a ə-paje nan: ‹Dəw nəənn to nje-nɛ̂n-kusa,
nje-nɛ̂n-kay, nje-buwa-kura lə njê-taaje narɛ lambo ddəm njê-nɛ̂n-ddaje
kə̂ maji ang ddəm.› 35 A ngann lə Lubba tɔyn gərəje to kəm-karɛ laa to
gatə gatə.»
Jeju aw kə̂y lə Simɔn kə to Parijinyɛ
36 Marə

Parijinyɛ bbar Jeju ta karə usa nɛ̂n saa. Jeju andə kə̂y lə
Parijinyɛ le ngaâ aw isi ta nɛ̂n-kusa tə̂. 37 A marə dɛnɛ̂n kə̂ to nje-nɛ̂n-dda
kə̂ maji ang kə̂ isi mə bbe tə̂ənn, oo nan Jeju ee mə kəy tə̂ lə Parijinyɛ
le. N̂-ddee kə ku albatərəa kə̂ yambo ddusu. 38 N̂-ddee nar go Jeju tə̂,
mbɔr gɔlɛ̂ tə̂ naw nɔn narə maann-kəmɛ̂ nyɔm gɔl Jeju ngaâ n̂-bɔru gɔlɛ̂
le kə biin-dɔɛ̂. Nunda tɛɛ̂ gɔl Jeju tə̂ le ngaâ nungu yambo le gɔlɛ̂je tə̂
le. 39 Parijinyɛ le oo baann a, pa məɛ̂ tə̂ nan: «Bbo dingaw nəənn to
nje-kila mbər tar lə Lubba tɔkɔrɔ a, nâ gərə to dɛnɛ̂n kə̂ aw ɔrɛ̂ nəənn
to nje-nɛ̂n-dda kə̂ maji ang.» 40 Jeju pa arə Parijinyɛ le nan: «Simɔn, tar to
ta karə m-pa mari.» Simɔn le ilɛ̂ tə̂ nan: «Nje-nɛ̂n-tɔju, ə-pa tar le.» 41 Jeju
pa nan: «Marə dəw, bbangə laa to dɔ dəwje tə̂ joo. Marɛ̂ kâra tunan kandə
narɛ kɔr min, a marɛ̂ kâra tunan kandə narɛ dɔmin. 42 Dingaje ddəw ta
kuka bbangə le ang ngaâ nje-narɛ le inya narɛ laa le arəde. Horo dəwje
tə̂ kə̂ joo le, ne kə̂ dda bba nâ ndiki dəw kə̂ dda maji kə de le nya wa?»
43 Simɔn le ila Jeju tə̂ nan: «Məjə a, to ne kə̂ bbangə laa bo nya.» Jeju pa
arɛ̂ nan: «Tar ləi le to kə dɔgɔlɛ̂.» 44 N̂-turu rɔɛ̂ kə rɔ dɛnɛ̂n tə̂ le ngaâ n̂-pa
narə Simɔn nan: «Oo dɛnɛ̂n nəənn, m-ddee kə̂y ləi, a arəm maann toko
gɔləm ang, a ne â n̂-toko gɔləm kə maann-kəmɛ̂ ngaâ n̂-bɔru gɔləm kə
a

7:37 Albatərə to marə ər kə̂ kura nya bbeê lə Jiipije kə̂ n̂-dda nɛ̂n ku.

Luku 7 – 8

24

biin-dɔɛ̂. 45 Əi, ə-to mbim ang, a ne, kandə kə̂ mandə kəy be njaa, nunda
tɛɛ̂ gɔləm tə̂, a nəw rɔɛ̂ ang. 46 Əi, ungu ubbu dɔm tə̂ ang, a ne, nungu
yambo gɔləm tə̂. 47 Mba yeenn bba m-pa mari: Tar majang laa kə̂ banya
ɔru dɔɛ̂ tə̂ ngaa, mba ndiki laa bo nya. A dəw kə̂ dɔru tar dɔɛ̂ tə̂ tɛn baa,
ndiki laa to tɛn baa tɔ.» 48 Goe tə̂ a, n̂-pa narə dɛnɛ̂n le nan: «Tar majang
ləi ɔru dɔi tə̂ ngaa.» 49 Dəwje kə̂ isije ta nɛ̂n-kusa tə̂ kə Jeju le paje məde tə̂
nan: «Dəw nəənn to nân bba majang lə dəwje kara naw nɔru tarɛ̂ dɔde tə̂
wa?» 50 A Jeju pa arə dɛnɛ̂n le nan: «Mə-kunn ləi ajii. Aw kə mə-wul-lɔm.»

8

Dɛnɛ̂nje kə̂ aw dannje Jeju

Goe tə̂ a, Jeju nja tɔkə bbeje tə̂ kə ngann bbeje tə̂, aw pa tar lə
Lubba ngaâ aw ila mbər Tar kə̂ Maji dɔ kɔn-mbay tə̂ lə Lubba.
Njê-kaw-kulaje laa kə̂ dɔku gire joo awje saa ddəm 2 marə dɛnɛ̂nje kə̂
n̂-tubba ndilje kə̂ maji ang bba najide rɔ-to tə̂ ləde awje saa ddəm: Mari
kə̂ daw bbarɛ̂ nan Magədala kə̂ Jeju tubba ndilje kə̂ maji ang siri rɔɛ̂ tə̂,
3 kə Jani dɛnɛ̂n lə nje-ngəm nɛ̂n-kingaje le tɔkə mbay Erodə kə̂ ria nan
Kuja, Sujann kə marə dɛnɛ̂nje nya kə̂ aw unnje nɛ̂nje ləde aw umanje nɛ̂n
Jeju kə njê-njaje goe tə̂.
Gusu-tar dɔ nje-kila kandə-ko tə̂
4 Dəwje

tokə banya mbɔnje naan rɔɛ̂ tə̂ ngaâ marə dəwje inje
bbeje tə̂ dang dang aw ddeeje rɔ Jeju tə̂. N̂-pa gusu-tar nəənn nan:
5 «Nje-nɛ̂n-dubbu tee ta tila kandə-ko laa. Naw tila kandə-ko le a, marə
kandə-ko le gayn dɔ ddəw tə̂, dəwje mbɔynje kandə-ko le ngaâ əəlje kə̂
darâ ɔnje. 6 Marə dəbbə kandə-ko le gayn dɔ ər tə̂. Kar kə̂ kandə-ko le tee
a, tutu njan, mba ninga lo kə̂ nyɔm ang. 7 Marə dəbbə kandə-ko le bbay
gayn horo konnje tə̂. Konnje le teeje kə de kâra baa, a konnje le orede
kə nangə̂. 8 A marɛ̂je gaynje dɔ nangə tə̂ kə̂ maji. N̂-teeje ngaâ kakɛ̂ kâra
a, andə dɔdɔku dɔdɔku.» Jeju pa tar nəənn ila nangə̂ a, pa kə taar nan:
«Dəw kə̂ mbia to a, maji karə oo tar nəənn!»

25

Luku 8

Jeju unn gusu-tar bba aw pa nɛ̂n tar mba ddi wa?
9 Njê-njaje

goe tə̂ dujeje nan: «Gəl gusu-tar nəənn nan ddi wa?» 10 Nila
tə̂ nan: «Sese, darə ə-gərəje tar kɔn-mbay lə Lubba kə̂ to tar kə̂ iya rɔɛ̂. A
kəseje, n̂-pa tarɛ̂ darəde ddəw gusu-tar tə̂ bba karə daaje lo a, dooje nɛ̂n
ang ddəm dooje tar a, n̂-ngərəje kandɛ̂ ang ddəm.»
Jeju ɔru gəl gusu-tar kə̂ dɔ nje-kila kandə-ko tə̂ le
11 Gusu-tar

nəənn le, gəle tokə be: «Kandə-ko le to tar lə Lubba.
kə̂ gayn mbɔr ddəw tə̂ le tɔju dəwje kə̂ ooje tar lə Lubba
le ngaâ Əsu ddee ɔru tar le məde tə̂ kə ddang, mba karə dooje məde tə̂
ta dingaje kaji ang. 13 Kandə-ko kə̂ gayn dɔ ər tə̂ le tɔju njê kə̂ ooje tar
lə Lubba le a, taaje kə rɔ-nəəl. A tar kə̂ dooje le ungu ngirɛ̂ məde tə̂ ang,
dooje məde tə̂ mba gɔju kar baa, a ndɔ kə̂ nɛ̂n nan mə tee a, n̂-tusuje
dinyaje. 14 Kandə-ko kə̂ gayn horo kakə konnje tə̂ tɔju dəwje kə̂ ooje tar
lə Lubba le ngaâ ɔtuje a, kəjə-tar kə nɛ̂n-kingaje kə rɔ-nəəlje kə̂ dɔ nangə
tə̂ ɔrede kə nangə̂ karə dandə kandə kə majɛ̂ ang. 15 Kandə-ko kə̂ gayn
dɔ nangə tə̂ kə̂ maji le tɔju njê kə̂ ooje tar lə Lubba kə mə kə̂ maji kə mə
kə̂ gatə gatə, a n̂-ngəmje tar le, duwaje darə ngəng ngaâ n̂-naynje daw
dandəje kandə.»
12 Kandə-ko

Gusu-tar dɔ lambe tə̂
16 «Ndɔ

kâra dəw ila puru lambe tə̂ a, unn marə bay-sambe dəbbə nɛ̂n
ang. Wase dəw le unn lambe le unda kɔ tira tə̂ ang. Nunda lambe le dɔ
marə nɛ̂n tə̂ taar mba karə dəwje kə̂ aw andəje kəy le ooje nɛ̂n lo. 17 Mba
nɛ̂n tɔyn kə̂ to lo-kiyɛ̂ tə̂ kə̂ a tee kə ddaka ang goto, nɛ̂n tɔyn kə̂ n̂-kusu
dɔɛ̂ kə̂ a tee kəm dəwje tə̂ kə ddaka ang goto. 18 Aaje rɔse gusu tə̂ kə̂ aw
ooje nɛ̂n tar, mba dəw kə̂ nɛ̂n laa to a, dâ karɛ̂ marɛ̂ dɔɛ tə̂. A dəw kə̂ nɛ̂n
laa goto, nɛ̂n kə̂ nəjə to nɛ̂n laa njaa kara dâ taa jia tə̂ kə ddang.»
Kɔn Jejuje kə ngakɔɛ̂nje kə̂ tɔkɔrɔ
19 Kɔn

Jejuje kə ngakɔɛ̂nje n̂-ddeeje kə rɔɛ̂ tə̂, a dingaje ddəw ta kaw
ngɔsi saa ang, mba dəwje banyaje nya. 20 Dəwje paje arə Jeju nan: «Kɔinje

Luku 8

26

kə ngakɔinje arje ddaka. N̂-ndikije ta kooi.» 21 A nilade tə̂ nan: «Kɔnʼmje
kə ngakɔnʼmje â toje to nje kə̂ ooje tar lə Lubba, a ddaje nɛ̂n kula.»
Jeju pa tar arə bamburanbo əw rɔɛ̂
ndɔ, Jeju aal tɔkə to kə njê-njaje goe tə̂. N̂-pa narəde nan:
«Jawje tura maann tə̂.» Ngaa dawje. 23 Daw ləlje tɔkə to le a, Jeju aw
tibbi. Bamburanbo ddee ula dɔ maann tə̂ le ngaâ maann aw mə to tə̂ le
nayn ngɔsi ta ddusu arə deeje ta yo tə̂. 24 Njê-njaje goe tə̂ le ddeeje ngɔsi
saa ngaâ n̂-ndoleje n̂-paje nan: «Əbbə-dəwje, Əbbə-dəwje, ja nayn bbo!»
N̂-ndol ngaâ n̂-ndangə bamburanbo le ddəm maann kə̂ aw ləngə le ddəm
narə əwje rɔde ngaâ lo to nyɛnɛnɛ. 25 Jeju pa arə njê-njaje goe tə̂ le nan:
«Mə-kunn ləse to dda wa?» Bbəəl uta dɔde ddəm dɔde ayn ddəm ngaâ
n̂-paje darə naan nan: «Dəw nəənn to dəw ddi wa? Mba n̂-ndangə nɛ̂n a,
ləl kə maann kara ooje tɛɛ̂.»
22 Marə

Jeju tubba ndilje kə̂ maji ang rɔ marə dingaw tə̂
26 Jeju

kə njê-njaje goe tə̂ n̂-teeje nangə tə̂ kə̂ Gadara kə̂ aa naan kə
Galile. 27 Jeju uru nangə̂ a, marə dingaw kə̂ ndilje kə̂ maji ang tokə banya
isije məɛ̂ tə̂ tila kəmɛ̂. Ləw baa njaa dingaw le ula kubbu ang ddəm to kə̂y
ang ddəm a horo dɔbarəje â naw to tə̂. 28 Dingaw le oo Jeju a, uru əkii,
tee oso nɔn gɔlɛ̂ tə̂ ngaâ pa kə taar nan: «Ddi â osoi tə̂ wa? Jeju, Ngonn
lə Lubba kə̂ isi ddutu dara tə̂! Kɔkɔrɔ kari njaa ula kəmʼm ndoo tə̂ ang.»
29 N̂-pa baann, mba Jeju pa tar kə ndu kə̂ mɔngu arə ndil kə̂ maji ang le
karə n̂-teeje mə dingaw tə̂ le kə ddang. Kete le, nya njaa ndil le aw uwa
dingaw le arə daw tɔ gɔlɛ̂ kə kula njamji ngaâ dilɛ̂ kakə bba daw ngəmɛ̂
nɛ̂n. Naw ti kulaje kə̂ n̂-tɔɛ̂ nɛ̂n ngaâ ndilje le aw ɔrɛ̂je awje saa mə kɔr
tə̂. 30 Jeju duju dingaw le nan: «Rii nan nân wa?» Nila Jeju tə̂ nan: «Rije
nan banya banya.» Mba ndilje kə̂ maji ang tokə banya andəje dingaw le.
31 Ndilje kə̂ maji ang le ddaje rɔde to ndoo rɔ Jeju tə̂ ta karə narə dawje
mə tɔkə buwa tə̂ kə̂ sunrɛ̂ goto le ang. 32 Kar tə̂ənn, kusu bərəje kə̂ banya
aw usaje nɛ̂n ta kongo tə̂ lo tə̂ənn le. Ndilje kə̂ maji ang le ddaje rɔde
to ndoo rɔ Jeju tə̂ karə narəde ddəw narə dandəje mə bərəje tə̂ le ngaâ
narəde ddəw. 33 Ndilje kə̂ maji ang le teeje rɔ dingaw tə̂ le aw andəje mə

27

Luku 8

bərəje tə̂ le ngaâ kusu bərəje le inje ta kongo tə̂ kə ngɔru gaynje maânn
oyje.
34 Njê kə̂ aw ngəmje bərəje le ooje nɛ̂n kə̂ to le a, aynje ngaâ aw paje
tarɛ̂ tɔkə bbe tə̂ kə ngann bbeje tə̂. 35 Dəwje awje ta koo nɛ̂n kə̂ to le.
N̂-ddeeje rɔ Jeju tə̂ ngaâ dingaje dingaw kə̂ ndilje teeje məɛ̂ tə̂ kə ddang
le, nisi nangə̂ kɔ gɔl Jeju tə̂. Kubbu to rɔ dingaw tə̂ le ddəm kəjə laa təl to
kə majɛ̂ ddəm ngaâ bbəəl uta dɔde. 36 Dede kə̂ dooje gusu kə̂ Jeju tubba
nɛ̂n ndilje kə̂ maji ang rɔ dingaw tə̂ le, dɔruje gəle darə njê kə̂ awje le ooje.
37 Dəwje tɔyn kə̂ nangə tə̂ kə̂ Gadara dujuje Jeju ta karə ɔtu kə ddang, mba
bbəəl uta dɔde. Jeju aal to ngaâ təl guku. 38 Dingaw kə̂ ndilje teeje rɔɛ̂ tə̂
kə ddang le duju Jeju ta nayn saa. A Jeju mbətə nan: 39 «Ə-təl aw kə̂y ləi
ta ə-pa tar nɛ̂n kə̂ Lubba dda səi le!» Naw ngaâ nila mbər nɛ̂n kə̂ Jeju dda
mba tar laa mə bbe tə̂ le tɔyn.
Jeju aji marə dɛnɛ̂n ngaâ ndol ngonn lə Jayirus kə̂ oy
40 Kar

kə̂ Jeju təl tura maann tə̂ guku a, dəwje tokə banya tɛɛ̂je kə rɔde
tə̂, mba dede tɔyn daw ngəbbeje. 41 Marə dingaw kə̂ ria nan Jayirus kə̂ to
nje-kɔn dɔ kəy mbɔn-naan lə Jiipije ddee, n̂-tee noso nangə̂ nɔn gɔl Jeju
tə̂, n̂-dda rɔɛ̂ to ndoo karə naw mə kəy tə̂ laa, 42 mba ngonnɛ̂ kə̂ dɛnɛ̂n kə̂
to ngonn-kâra kə̂ bbalɛ̂ asə dɔku gire joo a ta koy.
Jeju aw aw kə kə̂y le a, dəwje kə̂ banya ubbɛ̂je njang. 43 Marə dɛnɛ̂n
kə̂ məsə aw ddee rɔɛ̂ tə̂ ləw baa asə bbal dɔku gire joo ee tə̂ənn. Dɛnɛ̂n le
tuju nɛ̂nje laa tɔyn ji njê-karə-kumanje tə̂, a dəw kâra asə ta kajɛ̂ rɔ-to tə̂
laa le ang. 44 N̂-ddee giri Jeju tə̂ ngɔsi, nɔru kubbu laa kə jia, a kar tə̂ənn
njaa məsə le gangə. 45 Jeju pa nan: «Nân bba ɔrum wa?» Dəwje tɔyn aw
ɔruje naji ləde a, Piyɛr pa nan: «Əbbəmje, dəwje kə̂ banya kə̂ gukuje dɔi
le â aw ubbaije!» 46 A Jeju ila tə̂ nan: «Marə dəw ɔrum, mba m-gərə to
marə singa in rɔm tə̂ tee.»
47 Dɛnɛ̂n le oo be a, gərə to Jeju gəre ngaâ nisa, n̂-ddee noso nɔn gɔlɛ̂
tə̂. N̂-pa gəl nɛ̂n kə̂ nɔru nɛ̂n Jeju kə gusu kə̂ rɔ-to laa goto nɛ̂n kar tə̂ənn
le kəm dəwje tə̂ tɔyn. 48 Jeju pa arɛ̂ nan: «Ngonnəm kə̂ dɛnɛ̂n, mə-kunn
ləi ajii. Aw kə mə-wul-lɔm.» 49 Kar tə̂ kə̂ Jeju aw pa tar bbay a, marə dəw
in bbeê lə Jayirus le ddee pa arə Jayirus nan: «Ngonni le oy mban. Ə-jɔku
nje-nɛ̂n-tɔju ang ngaa.» 50 A Jeju oo tar le ngaâ pa arə Jayirus le nan:
«Ə-bbəəl ang, məi njaa unn arəm a, nâ kaji.»

Luku 8 – 9

28

51 Jeju

ddee tee kə̂y le a, mbətə ta karə dəwje andəje saa kə̂y. Piyɛr
kə Jan kə Jakə kə bɔ ngonnje le kə kɔn ngonnje le â ninya ddəw narə
dandəje saa kə̂y. 52 Dəwje tɔyn aw nɔnje, aw ndingaje rɔde mba ngonn kə̂
dɛnɛ̂n le. Jeju pa nan: «Ə-nɔnje ang. Noy ang, bbi â naw tibbi.»
53 Dəwje le aw kokoje Jeju, mba n̂-gərəje to ngonn le oy mban. 54 A
Jeju uwa ji ngonn le ngaâ pa kə gɔsu kə̂ mɔngu nan: «Ngonn, in taar!»
55 Ndil ngonn kə̂ dɛnɛ̂n le təl rɔɛ̂ tə̂, a kar tə̂ənn njaa nin taar ngaâ Jeju pa
arəde karə darɛ̂ nɛ̂n nusa. 56 Dɔ njê-kujuje ngonn kə̂ dɛnɛ̂n le ayn. A Jeju
ndɔru mbide karə n̂-paje tar nɛ̂n kə̂ to le darə dəw kâra oo ang.

9

Jeju ula njê-kaw-kulaje laa kə̂ dɔku gire joo

Jeju mbɔn njê-kaw-kulaje laa kə̂ dɔku gire joo ngaâ arəde singa ddəm
singa kɔn-mbay ddəm karə n̂-tubbaje nɛ̂n ndilje kə̂ maji ang ddəm
narəde singa kaji njê-rɔ-toje ddəm. 2 Nulade karə dila mbər tar kɔn-mbay
lə Lubba darə dəwje ddəm karə daji njê-rɔ-toje ddəm. 3 N̂-pa narəde nan:
«Unnje nɛ̂n kâra bba awje nɛ̂n ang. Unnje kakə wase bbɔl wase mapa wase
narɛ ang. Awje kə kubbu-kul joo ang. 4 Kəy njaa kə̂ andəje tə̂ a, ə-naynje tə̂
nyɔm ta ɔtuje nɛ̂n. 5 Bbe kə̂ ə-teeje tə̂, â bbo dəwje taase kə kə̂y ang ngaâ
â ta kɔtuje kə kete a, ə-tundaje bum nangə kə̂ gɔlse tə̂ ɔruje nɛ̂n naji ləse
ta tɔju to n̂-ddaje majanga.» 6 Njê-kaw-kulaje lə Jeju le awje ngaâ n̂-njaje
kə bbe bbe, n̂-paje Tar kə̂ Maji darəje dəwje ngaâ dajije njê-rɔ-toje tɔ.
Erodə əjə tar dɔ Jeju tə̂
7 Erodə

kə̂ to nje-kɔn-bbe oo tar nɛ̂nje tɔyn kə̂ aw nja le a, əjə tar, mba
marə dəwje paje nan: «Jan kə̂ oy le â ndol.» 8 Marɛ̂je paje nan: «Eli â unda
lo tee.» A marɛ̂je paje bbay nan: «Marə nje-kila mbər tar lə Lubba kâra
horo marɛ̂je tə̂ kə̂ oyje ləw le â ndol.» 9 A Erodə pa nan: «Jan le, əman
njaa munn ndu marə n̂-gangə dɔɛ̂ mban. A dəw nəənn to nân bba maw
moo tarje dang dang dɔɛ̂ tə̂ nəənn wa?» Yeenn bba n̂-sangə ddəw ta koo
Jeju le.
a

9:5 Tunda bum kə̂ gɔl tə̂ to nɛ̂n-dda kə̂ tɔju to njê-njaje go Jeju tə̂ le, marə nɛ̂n kə̂
osode tə̂ bbe tə̂ənn le goto ngaa. N̂-ndikije karə marə nɛ̂n kə̂ bbe tə̂ənn ngaji njaa nayn
rɔde tə̂ ang. Bum kə̂ bbe tə̂ənn njaa kara n̂-ndikije karə uwa gɔlde ang.

29

Luku 9

Jeju arə nɛ̂n-kusa dəwje doro min
10 Njê-kaw-kulaje

lə Jeju le təlje ngaâ n̂-paje tar nɛ̂nje tɔyn kə̂ n̂-ddaje
darɛ̂. Jeju ɔrude kə karəde baa aw kə de ddəw əw, ər kə tɔkə bbe tə̂ kə̂ ria
nan Betesayida. 11 A dəwje kə̂ banya le gərəje tarɛ̂ ngaâ ɔruje goe. Jeju
taade kə rɔɛ̂ tə̂ ngaâ pa tar kɔn-mbay lə Lubba arəde ddəm aji njê-rɔ-toje
kə̂ ndikije karə najide ddəm.
12 Lo aw ndul ngaâ njê-kaw-kulaje lə Jeju ngəsəje kə rɔɛ̂ tə̂ paje arɛ̂je
nan: «Ə-tubba dəwje kə̂ banya nəənn arə daw toje dɔ-ndɔɔ̂ kə ngann bbeje
tə̂ kə̂ ngɔsi nəənn ta dinga nɛ̂n-kusa, mba lo kə̂ jar tə̂ nəənn to mə kɔr
baa.» 13 A Jeju pa arəde nan: «Sese njaa arəjede nɛ̂n dusaje.» Dilaje tə̂ nan:
«Mapa min kə kanjije joo baa â to. Ə-ndiki ta karə jeje njaa jaw ndoko
nɛ̂n-kusa jarə dəwje kə̂ banya nəənn wa?» 14 Dingawje eeje lo tə̂ənn ngɔsi
kə doro min. Jeju pa arə njê-njaje goe tə̂ nan: «Arəje disije dɔ naan tə̂
dɔmin dɔmin.»
15 Njê-njaje goe tə̂ le arəje dəwje le isije nangə̂ tokə ndue pa le. 16 Jeju
jin mapa kə̂ min kə kanji kə̂ joo le, naa lo kə darâ ngaâ narə wooyo Lubba.
N̂-tətə dannâ ngaâ n̂-kayn njê-njaje goe tə̂ karə kayn dəwje kə̂ banya le.
17 Dəwje le tɔyn usaje arə məde ndann, a kəsə nɛ̂n-kusa nayn baa, ddusu
karɛ dɔku gire joo.
Piyɛr pa nan Jeju to Kristə le
18 Marə

ndɔ, Jeju ɔru rɔɛ̂ aw duju Lubba ngaâ njê-njaje goe tə̂ mbɔnje
naan rɔɛ̂ tə̂ a, n̂-dujude nan: «Dəwje aw paje nan m-to nân wa?» 19 Dilɛ̂je
tə̂ nan: «Nan ə-to Jan-Batisi, marɛ̂je paje nan ə-to Eli, marɛ̂je bbay paje
nan ə-to marə nje-kila mbər tar lə Lubba kə̂ ləw horo marɛ̂je tə̂ kə̂ oyje
â ə-ndol.» 20 Jeju dujude nan: «A sese ə-paje nan m-to nân wa?» Piyɛr ilɛ̂
tə̂ nan: «Ə-to Kristə lə Lubba le.» 21 Jeju ndɔru mbide nya karə n̂-pa tar
nəənn le darə dəw oo ang.
Jeju pa tar nɛ̂n kəm-to-ndoo kə̂ a ddɛɛ̂
22 Jeju

pa bbay nan: «Maji karə Ngonn lə dəw oo ndoo nya, maji karə
tɔkəje lə Jiipije kə mbayje lə njê-poloje Lubba kə njê-gərəje-Ndu mbəteje,
maji karə n̂-tɔlɛ̂je ngaâ ndɔ mota goe tə̂ a, n̂-ndol.» 23 N̂-pa narəde tɔyn

Luku 9

30

nan: «Bbo dəw ndiki ta kuwa gom a, maji karə nəjə rɔɛ̂ ang. Maji karə
noto kakə-dəsə laa kə ndɔ ndɔ bba ta nuwa gom. 24 Dəw kə̂ ndiki ta ngəm
təbbə laa a, təbbə laa le a goto. A dəw kə̂ a koy mba tar ləm, dəw le a
kaji təbbə laa. 25 Bbo dəw inga nɛ̂n kə̂ duninya nəənn tɔyn, â bbo təbbə
laa nayn kə kɔrɔ̂ wase ne njaa n̂-tuju rɔɛ̂ a, ddi bba nâ kinga goe tə̂ wa?
26 Tɔkɔrɔ, dəw kə̂ dda rɔ-kul ləm kə rɔ-kul tar ləm a, Ngonn lə dəw a dda
rɔ-kul laa ndɔ tə̂ kə̂ nâ ddee kə piti laa kə piti lə bɔɛ̂je kə lə anjəje kə̂ maji
tɔyn. 27 M-pa marəse, kə̂ tɔkɔrɔ, marə dəwje horo dəwje tə̂ kə̂ arje nəənn
a koyje ang ndərəng dâ kooje kɔn-mbay lə Lubba.»
Piyɛr kə Jan kə Jakə dooje Jeju piti tə̂ laa
28 Ndɔ

jijoo go tarje tə̂ənn le a, Jeju aw kə Piyɛr kə Jan kə Jakə dɔ ər
tə̂ mba duju Lubba. 29 Kar tə̂ kə̂ naw duju Lubba a, kəmɛ̂ turu to dang
ngaâ kubbuje laa kara turu nda kayn kayn. 30 Dəwje joo eeje tə̂ənn kə̂ aw
paje saa tar: To Mɔyijə de kə Eli. 31 Piti lə Lubba to dɔde tə̂ ngaâ daw paje
tar koy lə Jeju Jerujalɛm kə̂ a ddee to nɛ̂n kə̂ tɔkɔrɔ. 32 Bbi tɔl Piyɛr kə
njê-marɛ̂je le. A n̂-ndolje a, dooje piti lə Jeju ngaâ dooje dingawje joo kə̂
arje mbɔrɛ̂ tə̂ le. 33 Kar tə̂ kə̂ dəwje kə̂ joo le aw inyaje Jeju ta kɔtu a, Piyɛr
pa arə Jeju nan: «Nje-nɛ̂n-tɔju, maji laa boy â jee nəənn. Ja dda ngann
kəy-kamje mota: kâra to ləi, kâra to lə Mɔyijə, a kâra to lə Eli.» Piyɛr gərə
nɛ̂n kə̂ aw pa le ang.
34 Naw pa tar baann le a, mum ddee kiride ngaâ bbəəl dda njê-njaje
go Jeju tə̂ kar tə̂ kə̂ mum le aw dibbi dɔde. 35 Marə ndu bbar mə mum tə̂
le pa nan: «Dəw nəənn to Ngonnəm kə̂ m-mbəre, ooje tɛɛ̂.» 36 Kar tə̂ kə̂
ndu le bbar a, Jeju ar kə karɛ̂ baa ngaa. Njê-njaje goe tə̂ le paje tar ang.
Mə ndɔje tə̂ənn, dɔruje gəl nɛ̂nje kə̂ dooje le kâra darə dəw ang.
Jeju tubba ndil kə̂ maji ang rɔ dəw tə̂
37 Lo-karɛ̂

a, Jeju kə njê-njaje goe tə̂ dinje dɔ ər tə̂ le n̂-ddisije. Dəwje
tokə banya tilaje kəmɛ̂. 38 Horo dəwje tə̂ənn le marə dəw uru əkii nan:
«Nje-nɛ̂n-tɔju, m-wali nya, oo ngonnəm nəənn, n̂-to ngonnəm kə̂ kâra baa.
39 Ndɔ tɔyn njaa bbo ndil uwa ngonn le a, njangə baa njaa nunda əkii. Ndil
le yəke kə singa ngaâ njum-tɛɛ̂ tee. Ndil le ula kəmɛ̂ ndoo tə̂ ndərəng bba
inyɛ̂. 40 M-duju njê-njaje goi tə̂ karə n̂-tubbaje ndil le a, dumanje nɛ̂n pin.»

31

Luku 9

41 Jeju

ilɛ̂ tə̂ nan: «See dəwje kə̂ mə-kunn ləse goto ddəm njê-nɛ̂n-ddaje
kə̂ maji ang ddəm. Mâ nayn kə se be mba kumanse ndərəng ndɔ tə̂ kə̂ dda
wa? Ə-ddee kə ngonni le nəənn.»
42 Ngonn le aw ddee ngɔsi kə Jeju a, ndil kə̂ maji ang le unnɛ̂ ilɛ̂ nangə̂
ngaâ aw yəke kə singa. A Jeju ndangə ndil kə̂ maji ang le. Naji ngonn le
ngaâ n̂-təl saa narə bɔɛ̂je. 43 Dɔ dəwje tɔyn ayn mba tɔkə-mbangə lə Lubba
kə̂ dooje le.
Jeju təl pa tar koy laa
Nɛ̂nje kə̂ Jeju aw dda le dum dɔ dəwje, a n̂-pa narə njê-njaje goe tə̂
nan: 44 «Maji karə ə-tukaje mbise kə majɛ̂ ooje nɛ̂n tar nəənn. Dâ kuwa
Ngonn lə dəw kulɛ̂ ji dəwje tə̂.» 45 A njê-njaje go Jeju tə̂ le gərəje dɔde tar
tə̂ kə̂ naw pa narəde le ang. Tar le iya rɔɛ̂ kə de bba karə n̂-gərəje ang. A
n̂-bbəəlje ta təl duje.
Dəw kə̂ bo uta marɛ̂je tɔyn
46 Kar tə̂ənn, njê-njaje go Jeju tə̂ aw maynje naan tar ta gərə dəw kə̂ uta

marɛ̂je horode tə̂. 47 A Jeju gərə kəjə ləde ngaâ nunn marə ngonn kə̂ ngaji
be nundɛ̂ mbɔrɛ̂ tə̂ 48 ngaâ n̂-pa narəde nan: «Dəw kə̂ taa ngonn nəənn kə
rɔɛ̂ tə̂ kə rim a, əman njaa n̂-taam kə rɔɛ̂ tə̂ənn. A bbo dəw kə̂ taam kə
rɔɛ̂ tə̂ a, taa dəw kə̂ ulam kə rɔɛ̂ tə̂ tɔ. Mba dəw kə̂ to ngaji baa horose tə̂
tɔyn, ne â n̂-to dəw kə̂ bo.»
Dəw kə̂ mbətəse ang to dəw ləse
49 A

Jan pa nan: «Nje-nɛ̂n-tɔju, joo marə dəw kə̂ unn rii aw tubba nɛ̂n
ndilje kə̂ maji ang. N-sangə ddəw ta kɔkɛ̂ ddəwe, mba n̂-nja kə je goi tə̂
ang.» 50 A Jeju ilɛ̂ tə̂ nan: «Ɔkɛ̂je ddəw ang, mba dəw kə̂ mbətəse ang, to
dəw ləse.»
Dəwje kə̂ marə bbe tə̂ kə̂ Samari mbətəje Jeju
51 Ndɔ

kə̂ Lubba a ta kunn Jeju ta təl saa darâ ddee ngɔsi. Yeenn
bba Jeju le ndiki ta kaw to kaw njaa Jerujalɛm. 52 Nula dəwje nɔɛ̂n tə̂

Luku 9 – 10

32

kete. Dawje ngaâ dandəje marə ngonn bbe tə̂ lə dəwje kə̂ Samari ta gɔl
nɛ̂n ngəbbe nɛ̂n. 53 A njê-bbeje le tɛɛ̂je kə rɔde tə̂ ang, mba naw naw kə
Jerujalɛm. 54 Jakə kə Jan kə̂ toje to njê-njaje goe tə̂ ooje baann a, paje
nan: «Əbbə-dəwje, ə-ndiki karə n-duju jarə puru in darâ ddee ɔn dəwje
nəənn wa?»
55 Jeju turu rɔɛ̂ kə rɔde tə̂ ngaâ nin kə de nya. 56 Dunnje ddəw dawje
marə bbe tə̂ kə kete.
Dəw kə̂ ndiki ta kunn go Jeju
57 Kar

tə̂ kə̂ daw njaje ddəw-boô a, marə dəw pa arə Jeju nan: «Lo tɔyn
kə̂ â kaw tə̂, mâ kunn goi.» 58 Jeju ilɛ̂ tə̂ nan: «Mulaje, buwa tode to ngaâ
əəlje kə̂ darâ kəy tode to, a Ngonn lə dəw, kəy dɔɛ̂ goto.» 59 Jeju pa arə
marə dəw nan: «Unn gom.» A dəw le ilɛ̂ tə̂ nan: «Əbbə-dəwje arə maw
dubbu bɔmje bba.» 60 A Jeju ilɛ̂ tə̂ nan: «Inya yoje arə dubbuje yoje ləde.
A əi, aw pa tar kɔn-mbay lə Lubba arə dəwje.» 61 Marə dəw pa arə Jeju
bbay nan: «Mâ ta nja goi tə̂ Əbbə-dəwje, a inya arə maw muwa ji njê kə̂
ləm bba.» 62 A Jeju ilɛ̂ tə̂ nan: «Dəw kə̂ uwa kɔsu-mangə bba kəl goe, asə
Bbe-kɔn lə Lubba ang.»

10

Jeju ula njê-njaje goe tə̂ dɔsiri gire joo

Goe tə̂ a, Əbbə-dəwje təl tɔru njê-njaje goe tə̂ dɔsiri gire joo horo
marɛ̂je tə̂. Nulade joo joo nɔɛ̂n tə̂ kete karə dawje mə bbeje tə̂ kâra
kâra kə loje tə̂ tɔyn kə̂ ne njaa n̂-ndiki ta kaw tə̂. 2 N̂-pa narəde nan: «Kula
kuja ko-ndɔɔ bo nya, a njê-kulɛ̂je banya ang. Yeenn a, maji karə ə-dujuje
nje-ndɔɔ le arəje nula njê-kulaje karə dujaje ko-ndɔɔ laa le. 3 Awje! Mulase
tokə lə ngann batəje horo ənjakəmnjarje tə̂. 4 Awje kə narɛ ang ddəm bbɔl
ang ddəm nɛ̂n-gɔl ang ddəm. Ə-ddaje dəw lapiya kə ddəw ang ddəm.
5 «Kəy kə̂ andəje tə̂ a, ə-paje nan: ‹Maji karə mə-wul-lɔm ddee mə kəy tə̂
nəənn!› 6 Bbo dəw kə̂ ndiki mə-wul-lɔm to mə kəy tə̂ənn le a, mə-wul-lɔm
ləse a nayn saa. A bbo, dəw kə̂ ndiki mə-wul-lɔm goto a, mə-wul-lɔm ləse
a təl rɔse tə̂. 7 Ə-naynje mə kəy tə̂ənn le, usaje nɛ̂n, ayje nɛ̂n kə̂ darəse,
mba to tar lə dəw kə̂ dda kula ta kinga kuka laa. Andəje mə kəy tə̂ a, inje
marə kəy tə̂ awje marɛ̂ tə̂ marɛ̂ tə̂ ang. 8 Marə bbe kə̂ ə-teeje tə̂, a bbo
n̂-taase kə rɔ-nəəl a, usaje nɛ̂n kə̂ darəse. 9 Ajije njê-rɔ-toje kə̂ toje mə bbe

33

Luku 10

tə̂ənn ta ə-paje arəje dəwje le tɔyn nan: ‹kɔn-mbay lə Lubba ddee ngɔsi
kə se ngaa.› 10 A bbo, ə-teeje marə bbe tə̂ ngaâ dəwje taase tə̂ kə rɔde tə̂
ang a, aw arje natâ ta ə-paje arəjede nan: 11 ‹Bum nangə kə̂ mə bbe tə̂
ləse kə̂ uwa gɔlje le njaa kara n-tunda jarə təl kə dɔse tə̂ ta kɔru nɛ̂n naji
ləse, a maji karə ə-gərəje to kɔn-mbay lə Lubba ddee ngɔsi kə sea.› 12 M-pa
marəse, ddutu ndɔ a, sariya kə̂ dɔ bbe tə̂ənn a ngəng kuta sariya kə̂ dɔ
Sɔdɔm tə̂ ləw.»
Bbeje kə̂ mbətəje ta kunn məde karə Jeju
13 «To

ndoo nya arəse, see dəwje kə̂ Korajɛn! To ndoo nya arəse, see
dəwje kə̂ Betesayida! Nɛ̂n-mɔrije kə̂ m-dda horose tə̂ nəənn, bbo m-dda
mə bbeje tə̂ kə̂ Tir kə Sidɔn â be a, ləw baa njaa dəwje kə̂ mə bbeje tə̂ənn a
kula kubbu-ndoo ddəm dâ kisije dɔ bu-puru tə̂ ddəm ngaâ dâ turu məde.
14 Mba yeenn le bba, ndɔ gangə sariya a, sariya kə̂ dɔse tə̂ a ngəng kuta
sariya kə̂ dɔ Tir kə Sidɔn tə̂.
15 «A əi, Kapɛrnawum, əjə to â kaw kə taar ndərəng kɔru dara wa? Â
ddisi ndərəng lo tə̂ lə dəwje kə̂ oyje.» 16 Jeju pa bbay nan: «Dəw kə̂ oo tar
ləse a, to əman â noo tar ləm. Dəw kə̂ mbətəse a, to əman â n̂-mbətəm.
Dəw kə̂ mbətəm a, ne kə̂ nulam â n̂-mbəte.»
Təl lə njê-njaje go Jeju tə̂ kə̂ dɔsiri gire joo
17 Njê-njaje

go Jeju tə̂ kə̂ dɔsiri gire joo le təlje kə rɔ-nəəl ngaâ paje
nan: «Əbbə-dəwje, ndilje kə̂ maji ang njaa kara bbo junn ndu jarəde kə
rii a, dulaje dɔde nangə̂ darəje.» 18 Jeju ilade tə̂ nan: «Moo Satan kə̂ in
darâ oso tokə lə ndi kə̂ aw təəl. 19 Ooje: Marəse singa karə ə-njaje dɔ lije
tə̂ ddəm dɔ nyije tə̂ ddəm dɔ singa-mɔngu tə̂ lə nje-baan tɔyn ddəm ngaâ
marə nɛ̂n kâra kə̂ a kasə ta ddase maji ang goto. 20 Yeenn a, maji karə
ndilje kə̂ maji ang kə̂ ulaje dɔde nangə̂ arəse le â ə-ddaje rɔ-nəəle ang. A
ə-ddaje rɔ-nəəl mba rise kə̂ Lubba dda mə Makəturu tə̂ darâ.»

a

10:11 Luku 9:5 pa tar dɔɛ tə̂.

Luku 10

34
Rɔ-nəəl lə Jeju

21 Mə

kar tə̂ənn njaa, Ndil-mə-nda arə rɔ-nəəl uta dɔ Jeju ngaâ pa nan:
«Mɔsu gajii Bɔy, Əbbə-dəwje, əi kə̂ ɔn dɔ dara ddəm nangə ddəm mba
iya nɛ̂nje nəənn le njê-kəm-karɛje ddəm njê-nɛ̂n-gərəje ddəm. A ə-tɔju
nɛ̂njeenn le dəwje kə̂ toje to dəwje kə̂ ngaji baa. Tɔkɔrɔ, Bɔy, mba əi njaa
ə-ndiki karə to tokə baann. 22 Bɔy inya nɛ̂nje tɔyn mə jim tə̂. Dəw kâra
gərə Ngonn le ang. Bɔ kâra baa â gəre. Dəw gərə Bɔ le ang. Ngonn le kâra
baa â gəre, a dəw kə̂ Ngonn le ndiki ta tɔjɛ̂ Bɔ le bba a gərə Bɔ le tɔ.»
23 N̂-turu rɔɛ̂ kə rɔ njê-njaje goe tə̂ ngaâ n̂-pa narəde kə karəde baa nan:
«Maji arəse, sese kə̂ aw ooje nɛ̂n kə̂ aw ooje nəənn! 24 Mba m-pa marəse,
njê-kilaje mbər tar lə Lubba kə tɔkə mbayje nya ndikije ta koo nɛ̂n kə̂ aw
ooje kə kəmse nəənn, a dooje ang. N̂-ndikije ta koo nɛ̂n kə̂ aw ooje kə
mbise nəənn, a dooje ang.»
Tar ndiki Lubba kə tar ndiki dəwje
nje-gərə-Ndu in ar taar ngaâ duju tar Jeju mba nɛɛ̂n nɛ̂n. N̂-pa
nan: «Nje-nɛ̂n-tɔju, ddi â mâ dda bba mâ kinga nɛ̂n təbbə kə̂ to kə ndɔ
kə ndɔ wa?» 26 Jeju ilɛ̂ tə̂ nan: «Tar ddi â n̂-dda Makəturu-Ndu tə̂ wa?
Tar kə̂ ə-tura le pa nan ddi wa?» 27 Nila Jeju tə̂ nan: «Maji karə ə-ndiki
Əbbə-dəwje kə̂ to Lubba ləi kə məi tɔyn kə kəwn ləi tɔyn kə singai tɔyn
kə kəjə ləi tɔyn ngaâ maji karə ə-ndiki nje-mari tokə da-rɔi njaa.» 28 Jeju
pa arɛ̂ nan: «Ila tə̂ kə dɔgɔlɛ̂ njaa. Ə-dda tokə baann a, â nayn kəm baa.»
25 Marə

Tar lə dəw kə̂ maji kə̂ Samari
29 A

nje-gərə-Ndu le aw sangə ddəw ta kɔru naji laa ngaâ duju tar Jeju
nan: «Nje-marəm â to nân wa?»
30 Jeju ilɛ̂ tə̂ bbay nan: «Marə ndɔ, marə dingaw in Jerujalɛm aw kə
Jeriko a, oso ji njê-bbokoje tə̂. N̂-bbokoje nɛ̂nje laa tɔyn ngaâ n̂-tundɛ̂je
darə n̂-nayn ngɔsi ta koy bba n̂-tuseje dinyɛ̂je ngaâ dɔtuje. 31 Marə
nje-polo Lubba unn ddəw le ngaâ tuka gɔlɛ̂ dɔ dəw tə̂ le a, uja oso kete.
32 Marə dəw kə̂ gəl Lebi tə̂ tee lo tə̂ənn le tɔ. Noo dəw le a, nuja noso
kete. 33 A marə dəw kə̂ Samari kə̂ aw aw kə mba tə̂ ddee ngɔsi kə dəw
le ooe a, ddɛɛ̂ ndoo. 34 N̂-təl n̂-ddee ngɔsi saa bbay, nungu ubbu kə bɛn

35

Luku 10–11

kəm doje tə̂ laa ngaâ n̂-tɔ. Nunnɛ̂ nundɛ̂ dɔ kororo tə̂ laa njaa. Naw saa
kəy-to-mbaje tə̂ ngaâ n̂-dda nɛ̂nje dang dang mba karə naji. 35 Ndɔ kâra
goe tə̂ a, n̂-tɔru kandə narɛ joo nungu ji nje-kəy tə̂ le ngaâ n̂-pa narɛ̂ nan:
‹Ə-ngəmɛ̂ kə majɛ̂. A bbo ə-tuju narɛ uta ye kə̂ mari nəənn a, tələm a,
əman njaa mâ kuka.› » 36 Jeju təl duju nje-gərə-Ndu le nan: «Horo dəwje
tə̂ kə̂ mota nəənn, nâ bba to nje-mar dəw kə̂ oso ji njê-bbokoje tə̂ le wa?»
37 Nje-gərə-Ndu le ilɛ̂ tə̂ nan: «To dəw kə̂ dda saa maji le.» Jeju pa nan:
«Yeenn a, əi kara, aw ta ə-dda tokə baann tɔ.»
Jeju aw rɔ Martə de kə Mari tə̂
38 Jeju

kə njê-njaje goe tə̂ daw njaje ddəw-boô ngaâ n̂-gangə mə marə
bbe tə̂, a marə dɛnɛ̂n ria nan Martə gangɛ̂. 39 Ngokɔn Martə le kə̂ dɛnɛ̂n
to, ria nan Mari. Ngokɔɛ̂n le ddee isi nɔn gɔl Əbbə-dəwje tə̂ aw oo tar laa.
40 A kəjə ngann kulaje dang dang â uta dɔ Martə le. N̂-ddee rɔ Jeju tə̂ n̂-pa
narɛ̂ nan: «Əbbə-dəwje, ngokɔnʼm kə̂ dɛnɛ̂n kə̂ inyam ta kula tə̂ kə karəm
baa nəənn, osoi tə̂ ang wa? Ə-pa arə n̂-ddee numanʼm!» 41 Əbbə-dəwje ilɛ̂
tə̂ nan: «Martə, Martə, aw jɔku rɔi ngaâ aw isa mba nɛ̂nje nya. 42 A nɛ̂n
kə̂ uta nɛ̂nje tɔyn kâra baa. Mari â mbərə nɛ̂n kə̂ maji nya le. Dəw a kɔru
nɛ̂ɛnn le jia tə̂ ang.»

11

Jeju tɔju gusu duju Lubba njê-njaje goe tə̂

Marə ndɔ Jeju aw duju Lubba marə lo tə̂. N̂-duju Lubba tɔyn
n̂-tunga a, marə nje-nja goe tə̂ pa arɛ̂ nan: «Əbbə-dəwje, ə-tɔjuje
gusu duju Lubba tokə Jan tɔju njê-njaje goe tə̂.» 2 N̂-pa narəde nan: «Bbo
aw dujuje Lubba a, ə-paje nan:
‹Bɔy! Maji karə dəwje bbəəlje rii.
Arə kɔn-mbay ləi ddee!
3 Arəje nɛ̂n-kusa taje kə ndɔ kâra kâra tɔyn!
4 Ɔru tar majang ləje dɔje tə̂,
mba jeje kara jaw jɔru tar dɔ dəwje tə̂ kə̂ ddaje majang kə je tɔ.
Inya arə marə nɛ̂n nanje ang.› »

Luku 11

36
Dəw kə̂ duju nɛ̂n a, inga

5 Jeju

pa arəde bbay nan: «Bbo marə dəw horose tə̂ nəənn, marə
nje-buwa-kura laa to ngaâ aw bbeê laa til tə̂ kə̂ lo mɔngu aw pa
arɛ̂ nan: ‹Nje-buwa-kura ləm, arəm mapa mota m-tunain, 6 mba marə
nje-buwa-kura ləm in mba tə̂ tee dɔm tə̂, a moo nɛ̂n kâra ta karɛ̂ ang.›
7 A bbo dəw kə̂ kâra le nayn kə mə kəy tə̂ nu njaa ila tə̂ nan: ‹Ə-jɔkum
ang, ta-kəy utu mban, əman kə ngannəm n-to nangə̂ mban bbo ddəw kə̂
mâ kin taar kari nɛ̂n mapa goto›, 8 a m-pa marəse, le nin taar mba karɛ̂
mapa le mba buwa-kura kə̂ duwaje le ang njaa kara, nâ kin ta karɛ̂ nɛ̂n
tɔyn mba nɛ̂n-jɔku laa kə̂ naw jɔku le.
9 «A əman, m-pa marəse: Ə-dujuje nɛ̂n a, dâ karəse. Ə-sangəje nɛ̂n a, â
kingaje. Undaje ta-kəy a, dâ kɔru karəse. 10 Mba dəw kə̂ duju nɛ̂n a, inga.
Dəw kə̂ sangə nɛ̂n a, inga ngaâ dəw kə̂ unda ta-kəy a, dɔru darɛ̂. 11 Bɔ
ngonnje kə̂ dda horose tə̂ nəənn, bbo ngonnɛ̂ duje kanji a, li â nâ karɛ̂
wa? 12 Wase bbo n̂-duje kabbə kunja a, nâ karɛ̂ nyi wa? 13 Bbo sese kə̂
məse maji ang ddəm nəənn, ə-gərəje ta karə nɛ̂n kə̂ maji ngannse a, Bɔy
kə̂ darâ a karə Ndil-mə-nda njê kə̂ dujeje ang wa?»
Jeju tubba ndil kə̂ maji ang
14 Jeju

tubba ndil kə̂ maji ang kə̂ dda arə marə dingaw pa tar ang. Ndil
kə̂ maji ang le tee mə dingaw tə̂ le kə ddang ngaâ dingaw le pa tar. Dəwje
kə̂ banya ooje a, dum dɔde. 15 A marə dəwje kâra kâra paje nan: «Bɛljebul
kə̂ to mbay le ndilje kə̂ maji ang â arɛ̂ singa tubba nɛ̂n ndilje kə̂ maji ang!»
16 Marɛ̂je dujeje karə n̂-dda marə nɛ̂n-mɔri kə̂ in darâ. N̂-dujeje nɛ̂ɛnn le
ta nɛɛ̂n nɛ̂n.
17 Jeju gərə kəjə ləde ngaâ pa arəde nan: «Bbe-kɔn tɔyn njaa kə̂
njê-bbeje le tinje naan ngaâ ddɔje naan a tuju ngaâ kəyje kə̂ mə bbe tə̂ le
a guruje dɔ naan tə̂. 18 Ə-paje nan: ‹Bɛljebul â arəm singa arə maw tubba
nɛ̂n ndilje kə̂ maji ang› wa? Bbo Satan tin kə da-rɔɛ̂ njaa a, bbe-kɔn laa a
nayn baa tokə baânn wa? 19 Â bbo Bɛljebul â arəm singa maw tubba nɛ̂n
ndilje kə̂ maji ang a, nân â arə singa njê kə̂ ləse arə aw tubbaje nɛ̂n ndilje
kə̂ maji ang le wa? Yeenn bba dede njaa dâ toje to njê-kujaje kəm tar
nəənn karəse. 20 A bbo Lubba â arəm singa maw tubba nɛ̂n ndilje kə̂ maji
ang a, yeenn tɔju to kɔn-mbay lə Lubba ddee ndərəng tee rɔse tə̂ ngaa.

37

Luku 11

21 «Bbo

dəw kə̂ to nje-singa ungu nɛ̂n-ddɔje rɔɛ̂ tə̂ aw ngəm nɛ̂n ta-kəy
laa a, nɛ̂n-kingaje laa a to mɔkɔkɔ. 22 A bbo marə nje-singa kə̂ utɛ̂ ddee
tee ngaâ uwɛ̂ akɛ̂, taa nɛ̂n-ddɔje laa kə̂ naw nunda məɛ̂ dɔɛ̂ tə̂ le a, nâ kasə
ta kayn dəwje nɛ̂n-kingaje laa kə̂ n̂-taa le.
23 «Dəw kə̂ to ləm ang, to nje-baan ləm, dəw kə̂ mbɔn səm nɛ̂n ang to
nje-sanrɛ nɛ̂n.»
Təl lə ndil kə̂ maji ang ture tə̂ guku
24 «Bbo

ndil kə̂ maji ang tee mə dəw tə̂ kə ddang a, naw nasə lo kə̂
maann goto tə̂ mba sangə lo kuwa rɔɛ̂ tə̂, a ninga lo le ang le arə n̂-pa
nan: ‹Mâ təl kə̂y ləm kə̂ minya le.› 25 N̂-təl kə̂y le ngaâ noo a, to baa, duta
darə arɛ ngaâ n̂-dda darə kura. 26 Yeenn ngaâ naw noto marə ndilje kə̂
maji ang nya utɛ̂ siri n̂-ddee kə de ngaâ dandəje mə kəy tə̂ le disije tə̂.
Goe tə̂ a, kisi lə dəw le təl maji ang nya uta ye kə̂ kete.»
Kisi maji kə̂ tɔkɔrɔ
27 Jeju

aw pa tar baann a, marə dɛnɛ̂n kə̂ ar horo dəwje tə̂ kə̂ banya le
pa arɛ̂ kə taar nan: «Maji arə dɛnɛ̂n kə̂ uji ngaâ ari mba il.» 28 A Jeju ilɛ̂
tə̂ nan: «Uta tɔyn, maji arə dede kə̂ dooje tar lə Lubba a, ngəmje.»
Jeju mbətə ta dda nɛ̂n-mɔri
29 Dəwje

aw mbɔnje naan tokə banya a, Jeju pa arəde nan: «Dəwje
kə̂ bbasinɛn nəənn majije ang, daw dujuje nɛ̂n-mɔri. A bbay nɛ̂n-mɔri kə̂
dâ kooje â to nɛ̂n kə̂ inga Jonas. 30 Ddəw kâra baa kə Jonas kə̂ to marə
nɛ̂n-mɔri mba dəwje kə̂ Ninibə le, Ngonn lə dəw a to marə nɛ̂n-mɔri mba
dəwje kə̂ bbasinɛn nəənn tɔ. 31 Ndɔ gangə sariya a, mbay-dɛnɛ̂n kə̂ bəər
kə̂ oy a ndol kə dəwje kə̂ bbasinɛn nəənn ta nâ kunda tar dɔde tə̂, mba
nin kɔyn nangə tə̂ n̂-ddee mba koo tar kəm-karɛ lə Salomɔn. A dəw kə̂
uta Salomɔn ee nəənn. 32 Ndɔ gangə sariya a, dəwje kə̂ Ninibə a kinje ta
kunda tar dɔ dəwje tə̂ kə̂ bbasinɛn nəənn. Mba dəwje kə̂ Ninibə le, Jonas
ila mbər arəde a, n̂-turuje məde nyɔm. A dəw kə̂ uta Jonas ee nəənn.

Luku 11

38
Gusu-tar dɔ lambe tə̂

33 «Ndɔ

kâra dəw a kila puru lambe tə̂ ta kunda lo-kiyɛ̂ tə̂ ang ddəm ta
dəbbə kə jo ang ddəm. Nâ kunda lambe le dɔ marə nɛ̂n tə̂ taar, mba karə
dəwje kə̂ aw andəje kə̂y ooje nɛ̂n lo. 34 Kəmi to tokə lambe kə̂ da-rɔi tə̂.
Kar kə̂ kəmi to kə majɛ̂ a, da-rɔi tɔyn to dann lo-karɛ tə̂. A bbo kəmi to kə
majɛ̂ ang a, da-rɔi to lo ndul tə̂. 35 Yeenn a, aa kə majɛ̂ arə lo-karɛ kə̂ to
rɔi tə̂ to lo ndul ang. 36 Bbo da-rɔi tɔyn njaa to dann lo-karɛ tə̂ ngaâ marə
dəbbe ngaji to lo ndul tə̂ ang a, da-rɔi tɔyn a to dann lo-karɛ tə̂ tokə lə
lambe kə̂ uru ndoko laa dɔi tə̂.»
Jeju ndɔru mbi Parijinyɛje kə Njê-gərəje-Ndu
37 Jeju

aw pa tar a, marə Parijinyɛ bbarɛ̂ ta karə naw nusa nɛ̂n kəy
laa. Naw ngaâ nisi ta nɛ̂n-kusa tə̂ le. 38 Parijinyɛ le oo a, Jeju toko jia
kete bba usa nɛ̂n nɛ̂n ang. Nɛ̂ɛnn le dum dɔɛ̂. 39 A Əbbə-dəwje pa arɛ̂ nan:
«See Parijinyɛje, aw tokoje giri əngo kə giri ka, a kəm-nda kə mə-majang
ddusu məse. 40 Njê-dɔ-gotoje! Dəw kə̂ nje-dda giri nɛ̂n le dda məɛ̂ tɔ ang
wa? 41 Arəje nɛ̂nje kə̂ mə əngo tə̂ kə ka tə̂ le njê-ndooje, yeenn bba nɛ̂n a
ddee to nɛ̂n-yərəw ang mbase.
42 «To ndoo nya arəse, see Parijinyɛje, mba aw dinje dɔ marə kam
nɛ̂n-ndirije kə kam-naynje dang dang tɔyn aw arəje to dim njaa, a nɛ̂n-dda
kə̂ gatə gatə kə ndiki lə Lubba ooje to nɛ̂n ang. Nɛ̂ɛnn â to tar ləse ta dda,
a ta kinya kəseje kə kɔrɔ̂ ang.
43 «To ndoo nya arəse, see Parijinyɛje, mba nɛ̂n-kisi kə̂ kete â aw ndikije
mə kəy mbɔn-naanje tə̂ ngaâ ə-ndikije karə dəwje ddase lapiya natâ.
44 «To ndoo nya arəse, mba ə-toje tokə lə dɔbarəje kə̂ sula, kə̂ dəw
aw nja dɔɛ̂ tə̂, a gərə ang.» 45 Marə nje-gərə-Ndu pa arə Jeju nan:
«Nje-nɛ̂n-tɔju, tar kə̂ aw pa nəənn, jeje â aw tajije tɔ.» 46 Jeju ilɛ̂ tə̂ nan:
«To ndoo nya arəse, see Njê-gərəje-Ndu, mba aw undaje nɛ̂n-koto kə̂ ɔɔy
dɔ dəwje tə̂, a sese ndɔn-jise kara ɔruje nɛ̂n nɛ̂n-koto le ang.»
47 «To ndoo nya arəse, mba aw ddaje dɔbarə njê-kilaje mbər tar lə
Lubba, dede kə̂ kasese njaa â tɔljede le. 48 Yeenn pa nan aw tɔjuje kə
ddaka to kulaje kə̂ n̂-ddaje le ə-ndikije tə̂, mba dede n̂-tɔlje njê-kilaje mbər
tar lə Lubba, a sese aw ddaje dɔbarəde. 49 Mba yeenn bba Lubba pa tar
ddəw kəm-karɛ tə̂ laa nan: ‹Mâ kula njê-kilaje mbər tar kə njê-kaw-kulaje

39

Luku 11–12

karəde. Dâ tɔl marɛ̂je ngaâ dâ kula kəm marɛ̂je ndoo tə̂.› 50 Mba yeenn
bba, Lubba a duju dəwje kə̂ bbasinɛn nəənn məsə njê-kilaje mbər tar tɔyn
kə̂ n̂-tɔlde, unn kute ndɔ tə̂ kə̂ Lubba dda nɛ̂n duninya ndərəng bbokənɛn.
51 A kunn-kute dɔ məsə Abɛl tə̂ ndərəng məsə Jakari tə̂ kə̂ n̂-tɔlɛ̂ horo
bann tə̂ kə kəy-polo Lubba le. Tɔkɔrɔ m-pa marəse, Lubba a duju məsəde
ji dəwje tə̂ kə̂ bbasinɛn nəənn.
52 «To ndoo nya arəse, see Njê-gərəje-Ndu, mba uwaje kele ta-ddəw
nɛ̂n-gərə ə-taaje. Sese njaa kara andəje nɛ̂n-gərə tə̂ le ang ngaâ ɔkuje ddəw
dəwje kə̂ ndikije ta kandə tə̂.»
53 Jeju in mə kəy tə̂ le tee a, njê-gərəje-Ndu kə Parijinyɛje unnje kutu
kubbɛ̂je kə singa singa ngaâ dujeje tar dang dang. 54 N̂-ddeeje mba sangə
ddəw kunda tar dɔɛ̂ tə̂ ddəw tar tə̂ kə̂ tɛɛ̂ tə̂.

12

Maji ta pa tar lo-kiyɛ̂ tə̂ ang

Kar tə̂ənn njaa, dəwje mbɔnje naan tokə banya ngaâ daw dubbaje
gɔl naan. Jeju pa arə njê-njaje goe tə̂ dɔngɔr nan: «Aaje rɔse wum
tə̂ lə Parijinyɛje kə̂ to ngəm. 2 Nɛ̂n tɔyn kə̂ to lo-kiyɛ̂ tə̂ a tee kə ddaka. Nɛ̂n
tɔyn kə̂ n̂-kusu dɔɛ̂ a tee kə ddaka kəm dəwje tə̂. 3 Mba yeenn bba, tarje
tɔyn kə̂ ə-paje til tə̂, dəwje a kooje dann karâ. Nɛ̂n kə̂ ə-paje mbi dəw tə̂
lo-to tə̂ kəy, dâ kila nɛ̂n mbər lum dɔ kəy tə̂.»
Maji ta Lubba â bbəəle
4 «M-pa

marəse, see ngakɔnʼmje kə̂ m-ndikise nya, dəwje kə̂ da-rɔ dəw
â a kasəje ta tɔl bbo kəwn lə dəw ang, ə-bbəəljede ang. 5 Mâ tɔjuse dəw
kə̂ maji karə ə-bbəəleje. Lubba kə̂ bbo tɔl dəw a, ee kə singa ta kilɛ̂ kəm
puru tə̂, tɔkɔrɔ m-pa marəse, ne â maji karə ə-bbəəleje. 6 Daw labbə ngann
əəlje min bba kandə narɛ joo ang wa? A mə Lubba oy dɔ marɛ̂ kâra ang.
7 Biin dɔse njaa kara Lubba tura kɔrɛ̂. Ə-bbəəlje ang, mba gatəse uta gatə
ngann əəlje kə̂ banya.»
Ndil-mə-nda njaa a kuman njê-njaje go Jeju tə̂ nɔn dəwje tə̂
8 «M-pa

marəse, dəwje kə̂ paje kəm dəwje tə̂ nan n̂-toje to dəwje ləm
a, Ngonn lə dəw a pa kəm anjəje tə̂ lə Lubba nan n̂-toje to lə ne tɔ. 9 A

Luku 12

40

dəw kə̂ mayn tar ləm kəm dəwje tə̂ nan: ‹M-gərə Jeju ang›, əman kara mâ
mayn tar laa kəm anjəje tə̂ lə Lubba pa nan: ‹Dəw nəənn to dəw ləm ang›
tɔ. 10 Dəw kə̂ pa tar lə Ngonn lə dəw maji ang, Lubba a kɔru tar dɔɛ̂ tə̂.
A dəw kə̂ taji Ndil-mə-nda, Lubba a kɔru tar dɔɛ̂ tə̂ ang. 11 Bbo daw kə se
kəy mbɔn-naan tə̂ lə Jiipije wase nɔn gɔl njê-gangəje sariya tə̂ wase nɔn
gɔl njê-kɔn-bbeje tə̂ a, əjəje tar mba gusu kə̂ â kɔruje nɛ̂n naji ləse ang.
12 Mba mə kar tə̂ənn njaa, Ndil-mə-nda a tɔjuse tar kə̂ â paje.»
Gusu-tar dɔ nje-nɛ̂n-kinga tə̂ kə̂ əjə tar ang
13 Marə

dəw horo dəwje tə̂ kə̂ banya pa arə Jeju nan: «Nje-nɛ̂n-tɔju,
ə-pa arə ngokɔnʼm arə n-kayn naan nɛ̂n-ndubba ləje.» 14 Jeju ilɛ̂ tə̂ nan:
«Dingaw, nân bba undam to nje-gangə sariya horose tə̂ wase to nje-kaynse
nɛ̂n wa?» 15 Goe tə̂ a, Jeju pa arəde tɔyn nan: «Ə-ngəmje rɔse arə bbo
nɛ̂n-kingaje ddase nya nya ang. Mba le dəw to tɔkə nje-nɛ̂n-kinga kara,
nɛ̂n-kingaje laa le â nâ kisi nɛ̂n kə təbbə ang!»
16 Jeju pa marə gusu-tar arəde nan: «Marə nje-nɛ̂n-kinga to, ndɔɔ laa
andə nɛ̂n-kusa nya. 17 Nəjə məɛ̂ tə̂ nan: Ddi â mâ dda wa? Lo kə̂ bo asə ta
kuja ko-ndɔɔje ləm kungu tə̂ goto. 18 Goe tə̂ a, n̂-pa nan: ‹Nɛ̂n kə̂ mâ dda
â nəənn: Mâ tin damje ləm, mâ kuru damje kə̂ bo ta mâ mbɔn ko-ndɔɔje
ləm kə kəsə nɛ̂n-kingaje ləm tɔyn kungu məɛ tə̂. 19 Yeenn ngaâ mâ pa karə
kəwn ləm mâ pa nan: Kəwn ləm, nɛ̂n-kingaje ləi to mba bbal nya. Uwa
rɔi, usa, ay, arə rɔi nəəli.› 20 A Lubba pa arɛ̂ nan: Mbə! Til tə̂ nəənn njaa
mâ kɔru kəwn ləi, a nɛ̂nje kə̂ ə-gɔl le a to lə nân ngaa wa? 21 Dəw kə̂ mbɔn
nɛ̂n-kingaje mba tar dɔɛ̂ njaa bbo mba Lubba ang, dəw le to tokə lə mbə
le tɔ.»
Tar kunda-mə kə dɔ Lubba tə̂
22 Goe

tə̂ a, Jeju pa arə njê-njaje goe tə̂ nan: «Mba yeenn bba, m-pa
marəse: Əjəje tar təbbə ləse mba nɛ̂n-kusa tase ang ddəm mba kubbu kə̂
ta kula rɔse tə̂ ang ddəm. 23 Mba təbbə to nɛ̂n kə̂ uta nɛ̂n-kusa ngaâ da-rɔ
dəw uta kubbu. 24 Ooje əgaanje: N̂-dubbuje nɛ̂n ang ddəm dujaje ko-ndɔɔ
ang ddəm lo ngəm nɛ̂n-kusaje ləde goto ddəm dam ləde goto ddəm. A
Lubba aw ngəmde kə nɛ̂n-kusa. Ta koo a, gatəse uta gatə əəlje nya bbay!

41

Luku 12

25 Nân bba horose tə̂, a kasə kila ndɔ ngaji njaa be dɔ ndɔ tə̂ laa kə̂ duninya

tə̂, ddəw kəjə-tar tə̂ wa?
26 «Bbo nɛ̂n kə̂ ngaji baa kara asəje ta dda ang a, mba ddi bba kəjə-tar
aw uta dɔse mba kəsə nɛ̂nje wa? 27 Ooje gusu kə̂ kakəje kə̂ muû aw
nduje nɛ̂n: N̂-ddaje kula ang ddəm dujuje nɛ̂n ang ddəm. A m-pa marəse,
Salomɔn njaa kara, ndɔ piti tə̂ laa tɔyn ula kubbu kə̂ kura tokə marɛ̂
kâra horode ang. 28 Bbo Lubba ula kubbu kə̂ kura kakəje kə̂ mə mu tə̂
kə̂ toje bbokənɛn ngaâ bara a, dâ kungude purô a, Lubba a dda kə se karə
uta yeenn ang wa, see njê kə̂ mə-kunn ləse ngaji baa! 29 Sese, maji karə
ə-sangəje nɛ̂n kə̂ ta kusa ang ddəm, nɛ̂n kə̂ ta kay ang ddəm ta ə-jɔkuje rɔse
ang. 30 Mba nɛ̂njeenn tɔyn, dəwje kə̂ duninya tə̂ nəənn kə̂ gərəje Lubba
ang â aw sangəje kə kar tɔyn. Bɔsese gərə to ə-ndikije ta kinga nɛ̂njeenn
le. 31 Maji karə ə-sangəje Bbe-kɔn laa dɔngɔr, a nâ karəse nɛ̂njeenn tɔyn
dɔɛ̂ tə̂. 32 Sese kə̂ ə-toje tokə lə nɛ̂n-kuulje kə̂ banya ang le ə-bbəəlje ang,
mba Bɔsese oo maji ta karəse Bbe-kɔn le.»
Maji ta ngəm nɛ̂n-kingaje rɔ Lubba tə̂
33 «Ə-labbəje

nɛ̂n-kingaje ləse ta ə-kaynje narɛ̂ dangətəje. Uruje bbɔl
narɛ kə̂ a ngisi ang ta unguje nɛ̂n-kingaje ləse darâ, lo tə̂ kə̂ nɛ̂nje le a tuju
tə̂ ndɔ kâra ang. Lo kə̂ gɔl njê-bbokoje a kɔru ang ddəm sɔlɔlɔ a kɔn nɛ̂n
tə̂ ang ddəm. 34 Mba lo kə̂ nɛ̂n-kinga ləse to tə̂ a, məse a to tə̂ tɔ.»
Tar gɔl rɔ nginan nɛ̂n Ngonn lə dəw
35 «Maji

karə kubbu dda kula ləse nayn rɔse tə̂. Arəje puru lambe ləse
oy ang. 36 Sese, maji karə ə-toje tokə dəwje kə̂ aw ngəbbəje karə əbbədede
in lo kusu taa-naan tə̂ ddee ngaâ unda ta-kəy a, ɔruje kə ngɔru arɛ̂je.
37 Maji arəde, dede kə̂ njê-kulaje kə̂ əbbədede a tee kingade dɔ bbi tə̂ ang.
Tɔkɔrɔ m-pa marəse, əbbədede le a kula kubbu kula laa, nâ karə disije
ta tabələ tə̂ ngaâ nâ ddee karəde nɛ̂n-kusa. 38 Le n̂-təl kar tə̂ kə̂ lo mɔngu
wase ta lo-karɛ tə̂ njaa bba ningade baann kara maji arəde.
39 «Ə-gərəje kə majɛ̂, bbo nje-kəy gərə kar kə̂ nje-bboko a ddee nɛ̂n a,
nâ kinya karə nandə kə̂y laa ang. 40 Sese kara arje dɔ gɔlse tə̂, mba Ngonn
lə dəw a ddee kə kar kə̂ aw əjəje to nâ ddee nɛ̂n le ang.»

Luku 12

42
Nje-kula kə̂ to gatə gatə ngaâ to nje-kəm-karɛ

41 Piyɛr

ilɛ̂ tə̂ nan: «Əbbə-dəwje, jeje â ə-pa gusu-tar nəənn mbaje wase
dəwje tɔyn wa?» 42 Əbbə-dəwje le ilɛ̂ tə̂ nan: «Nân to nje-ngəm nɛ̂n kə̂
to gatə gatə ddəm to nje-kəm-karɛ ddəm wa? To ne kə̂ əbbeeje a kinya
njê-kulaje laa jia tə̂ karə n̂-kaynde nɛ̂n-kusa kə karɛ̂ karɛ̂. 43 Maji arɛ̂, ne
kə̂ əbbeeje le təl ddee ingɛ̂ ta kula tə̂ le. 44 Tɔkɔrɔ, m-pa marəse, əbbeeje le
a kinya nɛ̂n-kingaje laa tɔyn mə jia tə̂ karə n̂-ngəm. 45 A bbo nje-kula le pa
məɛ̂ tə̂ nan: ‹Əbbəmje a ddee njangə ang bbay!› Ngaâ nuru dɔ njê-kulaje
kə̂ dingaw kə njê kə̂ dɛnɛ̂n tə̂ le naw tundade, nusa nɛ̂n ngaâ nay nɛ̂n narə
ddɛɛ̂ a, 46 əbbeeje le a ddee kə ndɔ kə̂ nəjə ang ddəm kə kar kə̂ nâ gərə
ang ddəm. Nâ tubbɛ̂ ngaâ nâ dda saa nɛ̂n ddəw kâra baa tokə daw dda kə
bbərəje kə̂ kula-ddade to kə dɔgɔlɛ̂ ang le.
47 «Nje-kula kə̂ gərə nɛ̂n kə̂ mə əbbeeje ndiki, a gɔl nɛ̂n ang ddəm dda
nɛ̂n kə̂ əbbeeje ndiki le ang ddəm a kinga kunda nya. 48 A nje-kula kə̂ nɛ̂n
kə mə əbbeeje ndiki gərə ang le, bbo n̂-dda nɛ̂n kə̂ asə kunda a, dâ kundɛ̂
ngaji baa. Dəw kə̂ darɛ̂ nɛ̂n bo nya, dâ duju nɛ̂n bo nya jia tə̂. Dəw kə̂
dinya nɛ̂n jia tə̂ nya, dâ duje nɛ̂n nya tɔ.»
Dəwje a tinje naan mba Jeju
49 «M-ddee

ta kila puru dɔ nangə tə̂. A m-ndiki ta karə puru le ɔn njaa
ngaa. 50 Marə batɛm kə̂ dâ ddam to. Məm a kar taar ndərəng ndɔ kə̂ dâ
ddam nɛ̂n batɛm le a kasə. 51 Əjəje to m-ddee ta karə mə-wul-lɔm to dɔ
nangə tə̂ wa? Baann ang. M-pa marəse, tin-naan â m-ddee nɛ̂n. 52 Mba
unn kute bbokənɛn, bbo dəwje min isije mə kəy tə̂ a, dâ tinje naan. Njê
kə̂ mota a mbətəje njê kə̂ joo ngaâ njê kə̂ joo a mbətəje nje kə̂ mota.
53 Bɔ a mbətə ngonnɛ̂ kə̂ dingaw ngaâ ngonn kə̂ dingaw a mbətə bɔɛ̂je.
Kɔn a mbətə ngonnɛ̂ kə̂ dɛnɛ̂n ngaâ ngonn kə̂ dɛnɛ̂n a mbətə kɔɛ̂nje. Kɔn
dingawje a mbətə ngonn mumɛ̂ kə̂ dɛnɛ̂n ngaâ dɛnɛ̂n a mbətə mumɛ̂je kə̂
dɛnɛ̂n.»
Maji ta gərə nɛ̂nje kə̂ aw toje mə ndɔje tə̂ nəənn
54 Jeju

təl pa arə dəwje kə̂ banya nan: «Bbo ndɔ kə̂ ooje ndi il lo kə̂
kar aw andə tə̂ a, ə-paje nan: ‹Ndi aw ddee, a ndi le ddee.› 55 Ngaâ ndɔ

43

Luku 12–13

kə̂ ooje ləl kə̂ dagoo aw ula a, ə-paje nan: ‹Lo a tunga, a tɔkɔrɔ lo tunga.›
Bbo aaje dɔ nangə wase mə dara a, ə-gərəje nɛ̂n kə̂ a to. A
ə-gərəje nɛ̂nje kə̂ aw toje mə ndɔje tə̂ nəənn ang tokə baânn wa?
57 «Mba ddi bba sese kə da-rɔse njaa ə-gərəje nɛ̂n kə̂ to gatə gatə ang
wa? 58 Bbo nje-baan ləi aw aw səi kə nɔn gɔl nje-gangə sariya tə̂ ngaâ
ə-naynje ddəw-boô bbay a, maji karə ə-gɔl saa tar, mba n̂-tee səi nɔn gɔl
nje-gangə sariya tə̂ a, nje-gangə sariya a kilai ji mbamba tə̂ ngaâ mbamba
le a kilai kəy-kula tə̂. 59 M-pa mari, â kuka narɛ kə̂ dâ kɔju dɔi tə̂ ndərəng
tunga bba dâ kɔri kəy-kula tə̂ le.»
56 Njê-ngəmje!

13

Jeju bbar dəwje karə n̂-turuje məde

Kar tə̂ənn, marə dəwje ddee paje arə Jeju nan: «Pilatə arə n̂-tɔl
dəwje kə̂ Galile, kar tə̂ kə̂ daw darəje daje Lubba to nɛ̂n-polo.»
2 Nilade tə̂ nan: «Əjəje to dəwje kə̂ Galile kə̂ Pilatə tɔlde baann le toje to
njê-nɛ̂n-ddaje kə̂ maji ang uta kəsə dəwje kə̂ Galile tɔyn wa? 3 Baann ang,
m-pa marəse: Bbo ə-turuje məse ang a, a koyje tɔyn tokə baann tɔ. 4 Tɔ
bbay, dəwje dɔku gire jijoo kə̂ kəy kə̂ ndəw kə̂ Silowe oso dɔde tə̂ tɔlde le,
dede â n̂-ddaje maji ang dutaje kəsə dəwje kə̂ Jerujalɛm tɔyn wa? 5 Baann
ang, m-pa marəse: Bbo ə-turuje məse ang a, â koyje tɔyn tokə baann tɔ.»
Gusu-tar dɔ kakə pigə tə̂ kə̂ andə ang
6 Jeju

pa gusu-tar nəənn arəde tɔ nan: «Marə dingaw ula kakə pigə
mə ndɔɔ binyə tə̂ laaa. Naw ta kuja kandə pigə le a, ninga ang. 7 N̂-pa
narə nje-kula laa nan: ‹Dda bbal mota ngaa kə̂ m-ddee ta kuja kandə pigə
nəənn a, minga ang. Ə-tukɛ̂ kə ddang nan naw taa lo baa.› 8 Nje-kula le ilɛ̂
tə̂ nan: ‹Dəw kə̂ tɔkə, inyɛ̂ bbal tə̂ nəənn bbay. Mâ kuru buwa guku nɛ̂n
gɔlɛ̂ ngaâ mâ kungu sin daje kɔyɛ̂ tə̂. 9 A du ang, kaal a, nâ kandə. A bbo
nandə ang bba ta arə m-tukɛ̂.› »
Jeju aji marə dɛnɛ̂n kə̂ nje-rɔ-to
10 Marə

ndɔ-kuwa-rɔ tə̂ lə Jiipije, Jeju aw tɔju nɛ̂n mə marə kəy
mbɔn-naan tə̂ ləde. 11 Marə dɛnɛ̂n kə̂ ndil kə̂ maji ang tuju dəbbə rɔɛ̂ dda
a

13:6 Pigə to kakə kə̂ unn da-rɔ tungu.

Luku 13

44

bbal dɔku gire jijoo ee mə kəy tə̂ənn. Ndil le uwɛ̂ dduke arə ninga ddəw
ngaji ta ndɔju rɔɛ̂ ang. 12 Jeju ooe ngaâ bbarɛ̂ pa arɛ̂ nan: «Dɛnɛ̂n rɔi ddee
maji ngaa.» 13 Nila jia dɔɛ̂ tə̂, a kar tə̂ənn njaa, dɛnɛ̂n le ndɔju rɔɛ̂ kə majɛ̂
ngaâ ɔsu gaji Lubba. 14 A nje-kɔn dɔ kəy mbɔn-naan le rɔɛ̂ nəəle ang, mba
Jeju aji dəw ndɔ-kuwa-rɔ tə̂. N̂-pa narə dəwje kə̂ banya le nan: «Ndɔ misan
to mba dda nɛ̂n kula. Maji karə ə-ddeeje arə dajise mə ndɔje tə̂ənn bbo
ə-ddeeje ndɔ-kuwa-rɔ tə̂ ang.» 15 A Əbbə-dəwje ilɛ̂ tə̂ nan: «Njê-ngəmje!
Sese kâra kâra tɔyn, ndɔ-kuwa-rɔ tə̂, aw tutuje mangəje wase kororoje
ləse lo tə̂ kə̂ daw dusaje nɛ̂n tə̂, awje kə de arəje dayje maann ang wa?
16 A dɛnɛ̂n nəənn kə̂ to ngonn lə Abaraham kə̂ Satan tɔɛ̂ bbal dɔku gire
jijoo bbokənɛn nəənn, to maji ta tute ndɔ-kuwa-rɔ tə̂ ang wa?» 17 Jeju aw
pa tar le baann a, rɔ njê-baanje laa tɔyn wul. A dəwje kə̂ banya le rɔde
nəəlde mba nɛ̂n-pitije kə̂ Jeju aw dda le.
Ddi â ta kunn kɔju nɛ̂n Bbe-kɔn lə Lubba wa?
18 Jeju pa nan: «Bbe-kɔn lə Lubba unn da-rɔ ddi wa? Ddi â mâ kunn kɔju

nɛ̂n wa? 19 To kâra baa kə kandə mutardə kə̂ tɛn baa kə̂ dəw dubbu mə
ndɔɔ tə̂ laa. Kandə-ko le tee ngaâ ddee to kakə arə əəlje kə̂ darâ ddaje kəy
ləde barkəmɛ̂je tə̂.» 20 N̂-pa bbay nan: «Ddi â mâ kunn kɔju nɛ̂n Bbe-kɔn
lə Lubba wa? 21 To kâra baa kə wum kə̂ dɛnɛ̂n bɔkɔlɔ nɛ̂n nduju kə̂ mə ka
tə̂ mota arə ndərəng a, bɔr nduju le tɔyn ti.»
Ta-kəy kə̂ tɛn
22 Jeju

nday mə tɔkə bbeje tə̂ kə mə ngann bbeje tə̂ aw tɔju nɛ̂n aw
nɛ̂n ər kə Jerujalɛm. 23 Marə dəw duje nan: «Əbbə-dəwje, dəwje kâra kâra
baa â, a kingaje kaji wa?» Jeju ila dəwje tə̂ tɔyn nan: 24 «Maji karə ə-ddaje
singa andəje kə ta-ddəw kə̂ ngaji. Mba, m-pa marəse: Dəwje nya a sangəje
ddəw ta kandə. A dâ kasəje ang.
25 «Bbo nje-kəy in utu ta-kəy a, â naynje ddaka. Ngaâ bbo unnje kutu
kunda ta-kəy ta pa nan: ‹Əbbə-dəwje, ɔru ta-kəy arəje!› A nâ kilase tə̂ nan:
‹M-gərə lo kə̂ inje tə̂ ang.› 26 Â kunnje kutu pa nan: ‹Jusa nɛ̂n ddəm jay nɛ̂n
ddəm kəmi tə̂, ə-tɔju nɛ̂n dəwje dɔ ddəwje tə̂ ləje.› 27 A nâ kilase tar tə̂ nan:
‹M-gərə lo kə̂ inje tə̂ ang. Ɔtuje mbɔrəm tə̂ kə ddang, sese tɔyn kə̂ ə-toje
to njê-nɛ̂n-ddaje kə̂ gatə gatə ang.› 28 Lo tə̂ənn, â nɔnje ngaâ â ngəərje

45

Luku 13–14

ngangəse kar tə̂ kə̂ â kooje Abaraham kə Ijakə kə Jakobbo kə njê-kilaje
mbər tar tɔyn mə Bbe-kɔn tə̂ lə Lubba. A dâ kilase ddaka. 29 Dəwje a kinje
kəm kar tə̂ kə lo kə̂ kar aw andə tə̂. Dâ kinje bəər ddəm dagoo ddəm ngaâ
dâ kisi ta nɛ̂n-kusa tə̂ mə Bbe-kɔn tə̂ lə Lubba. 30 Marə dəwje kə̂ dɔ guku,
a ddeeje to dəwje kə̂ dɔngɔr. A dəwje kə̂ dɔngɔr, a ddeeje to dəwje kə̂ dɔ
guku.»
Mə-kɔn dda Jeju mba Jerujalɛm
31 Kar

tə̂ənn, marə Parijinyɛje awje ngɔsi kə Jeju paje arɛ̂je nan: «Ɔtu
lo tə̂ nəənn kə ddang mba Erodə ndiki ta tɔli.» 32 Nilade tə̂ nan: «Aw
paje arəje mula le ə-paje nan: ‹Maw tubba ndilje kə̂ maji ang, maw maji
njê-rɔ-toje bbokənɛn kə bara. Ndɔ mota laa a, kula ləm a tunga. 33 A maji
karə m-nja nja ləm bbokənɛn, bara kə nunan. Mba ddəw kə̂ ta karə nje-kila
mbər tar lə Lubba oy nɛ̂n marə lo tə̂ dang kə Jerujalɛm goto.›
34 «See dəwje kə̂ Jerujalɛm! See dəwje kə̂ Jerujalɛm! Sese kə̂ aw tɔlje
njê-kilaje mbər tar lə Lubba ngaâ aw tilaje dəwje kə̂ Lubba ulade arəse
kə ər aw tɔljede. M-ndiki nya ta mbɔnse tokə kɔn-kunja aw mbɔn ngannɛ̂
kɔ bakɛ̂ tə̂, a ə-ndikije ang. 35 Ooje: Mâ tusu kəy ləse kinya. Tɔkɔrɔ, m-pa
marəse: Unn kute bbokonɛn, â koomje ang ndərəng ndɔ tə̂ kə̂ â paje nan:
Maji karə Lubba bbar tar kə̂ maji dɔ dəw tə̂ kə̂ ddee kə ri Əbbə-dəwje!»

14

Jeju aji marə dəw ndɔ-kuwa-rɔ tə̂

Marə ndɔ-kuwa-rɔ tə̂, Jeju andə mə kəy tə̂ lə marə tɔkə mbay
lə Parijinyɛje ta kusa nɛ̂n. 2 Kəm dəwje tɔyn to kə dɔɛ̂ tə̂. Marə
dingaw kə̂ məɛ̂ ti ar nɔɛ̂n tə̂. 3 Jeju pa arə Njê-gərəje-Ndu kə Parijinyɛje le
nan: «Ndu arə ddəw ta kaji dəw ndɔ-kuwa-rɔ tə̂ wase ndu arə ddəw ang
wa?» 4 A dilɛ̂je tə̂ ang ngaâ nuwa nje-rɔ-to le najɛ̂ narə nɔtu. 5 Goe tə̂ a,
n̂-pa narəde nan: «Nân horose tə̂ nəənn bbo ngonnɛ̂ wase mangə laa oso
mə buwa-maann tə̂ ndɔ-kuwa-rɔ tə̂ a, nâ kɔrɛ̂ kə ddaka kə tɔkɛ̂ ndɔɛ̂ tə̂ənn
njaa ang wa?» 6 A dingaje tar kâra ta kila tə̂ ang.

Luku 14

46
Tar dɔ lo-kisi tə̂ kə̂ kete

7 Goe

tə̂ a, Jeju pa gusu-tar arə dəwje kə̂ tɔkə mbay lə Parijinyɛje
bbarde kə nɛ̂n-kusa, mba noode daw duwaje lo-kisi kə̂ kete ngaâ n̂-pa
narəde nan: 8 «Bbo marə dəw bbari kusu taa-naan tə̂ a, aw uwa lo-kisi kə̂
kete ang, mba bbo n̂-bbar marə dəw kə̂ utai tɔ 9 ngaâ dəw kə̂ bbarse le
ddee nan: Inya lo-kisi arɛ̂ a, rɔ-kul a ddai ta kaw kisi lo tə̂ kə̂ guku. 10 A
bbo n̂-bbari a, aw uwa lo-kisi kə̂ guku ta bbo nje-bbari le ddee a, nâ pa
nan: Namʼm, aw isi kete. A yeenn a to nɛ̂n wali kəm dəwje tə̂ tɔyn kə̂
a kisije ta nɛ̂n-kusa tə̂ səi. 11 Tɔkɔrɔ, dəw kə̂ dda rɔɛ̂ bo a, dâ dda karə
n̂-ddee ngaji baa. A dəw kə̂ dda rɔɛ̂ ngaji, dâ dda karə n̂-ddee bo.»
Tar bbar njê-ndooje kə nɛ̂n-kusa
12 Jeju

pa arə dəw kə̂ bbarɛ̂ le tɔ nan: «Bbo a ta bbar dəwje kə
nɛ̂n-kusa kə̂ karâ wase kə̂ lo-kul tə̂ a, ə-bbar njê-buwa-kuraje ləi ang
ddəm ngakɔinje ang ddəm njê kə̂ ləi ang ddəm njê-ninn-kəy marije kə̂
toje to njê-nɛ̂n-kingaje ang ddəm mba dâ ddaje nɛ̂n-kusa bbarije nɛ̂n tɔ.
Yeenn le a tɔju to inga kuka ləi mban. 13 A bbo ə-dda nɛ̂n-kusa tokə bo a,
ə-bbar njê-ndooje, njê kə̂ jide wase gɔlde goto, njê-mətəje kə njê-kəm-tɔje.
14 Yeenn bba a kisi kə rɔ-nəəl, mba dingaje nɛ̂n ta kari ture tə̂ ang. A Lubba
a təl nɛ̂n kari ndɔ tə̂ kə̂ dəwje kə̂ gatə gatə kə̂ oyje a ndolje.»
Gusu-tar dɔ dəwje tə̂ kə̂ n̂-bbarde tɔkə kusu tə̂
15 Marə

dəw horo njê kə̂ isije ta nɛ̂n-kusa tə̂ le oo tarjeenn le a, pa arə
Jeju nan: «Maji arə dəw kə̂ a kusa nɛ̂n Bbe-kɔn tə̂ lə Lubba!»
16 A Jeju ilɛ̂ tə̂ nan: «Marə ndɔ, marə dingaw dda tɔkə kusu ngaâ n̂-bbar
dəwje nya nya. 17 Kar nɛ̂n-kusa asə a, nula nje-kula laa narə dəwje kə̂
n̂-bbarde le nan: Ə-ddeeje ngaa, nɛ̂n tɔyn to ngɔsi mban. 18 A dəwje le
tɔyn unnje kutu pa nɛ̂nje kə̂ ɔkude ddəw karə n̂-ddeeje arɛ̂je go naan tə̂.
Dəw kə̂ dɔngɔr pa nan: ‹M-ndoko ndɔɔ arə mâ kaw koo bba. M-wali nya,
ɔru tar dɔm tə̂.› 19 Marɛ̂ pa nan: ‹M-ndoko mangəje dɔku arə m-ndiki ta
nande koo. M-wali nya, ɔru tar dɔm tə̂.› 20 Marɛ̂ pa bbay nan: ‹M-taa dɛnɛ̂n
bbasinɛn bbay arə minga ddəw ta ddee ang.› 21 Nje-kula le təl ngaâ ndaji
tarjeenn le arə əbbeeje le. A wungu ɔn nje-kəy le ngaâ pa arə nje-kula laa

47

Luku 14–15

le nan: ‹Aw njangə lo tə̂ kə̂ dəwje banya tə̂ kə dɔ ddəwje tə̂ kə̂ tɔkə bbe tə̂
nəənn, ə-ddee kə njê-ndooje kə njê kə̂ jide wase gɔlde goto, njê-kəm-tɔje
kə njê-mətəje lo tə̂ nəənn.› 22 Nje-kula le pa nan: ‹Dəw kə̂ tɔkə, m-dda
nɛ̂n kə̂ ndui pa le mban, a kəsə lo nayn baa bbay.› 23 Əbbə-nje-kulaje le
pa arɛ̂ nan: ‹Aw ngann ddəwje tə̂ kə kar ndokoje tə̂, uwa dəwje kə singa
arə dandəje kəy ta n̂-ddusu mə kəy ləm tɔyn.› 24 M-pa mari, dəwje kə̂
m-bbarde dɔngɔr le, nɛ̂n-kusa ləm a kɔru ta dəw kâra horode tə̂ ang.»
Ddəw kə̂ ta kunn nɛ̂n go Jeju
kə̂ banya aw njaje kə Jeju ddəw-boô. N̂-kəl goe ngaâ n̂-pa
narəde nan: 26 «Bbo dəw ddee rɔm tə̂ ngaâ ndikim uta bɔɛ̂je kə kɔɛ̂nje kə
dɛnɛ̂n laa kə ngannɛ̂ kə ngakɔɛ̂nje kə ngakɔn-nannɛ̂je kə da-rɔɛ̂ njaa ang
a, nân to nje-nja gom tə̂ ang. 27 Dəw kə̂ oto kakə-dəsə laa ang ddəm uwa
gom ang ddəm a kasə ta to nje-nja gom tə̂ ang.
28 «Mba horose tə̂ nəənn, bbo marə dəw ndiki ta dda tɔkə kəy kə̂ ndəw
a, nisi nangə̂ dɔngɔr n̂-tura kɔr narɛ̂ kə̂ nâ tuju noo, bbo n̂-gərə to narɛ le
asə ta tunga nɛ̂n kəy le bba nâ kunn-kutu dda kəy le. 29 Mba bbo nungu
gɔl kəy le nangə̂ ngaâ nasə ta dda tunga ang a, dəwje tɔyn kə̂ a kooje kəy
le a kokeje ngaâ a paje nan: 30 ‹Dəw nəənn unn kutu dda kəy a, asə ta dda
tunga ang!› 31 Tɔ bbay, bbo tɔkə mbay aw ta ddɔ kə marə tɔkə mbay marɛ̂
a, nisi nangə̂ dɔngɔr nuwa dɔɛ̂ noo, bbo n̂-gərə to nasə ta kaw kə dəwje
doro dɔku ddɔ nɛ̂n kə mbay kə̂ dəwje laa ee doro dɔjoo mba tətə nɛ̂n ddɔ
le bba nâ kaw. 32 Bbo noo to singɛ̂ asə ang ngaâ nje-marɛ̂ le nayn ddəw
əw bbay a, nâ kula dəw karɛ̂ mba duje nɛ̂n kə̂ dâ kasəje ta dda bba karə
mə-wul-lɔm təl horode tə̂.» 33 Yeenn le bba Jeju ila tə̂ nan bbo marə dəw
horose tə̂ mbətə nɛ̂n-kingaje laa tɔyn ang a, nâ to nje-nja gom tə̂ ang.
34 «Katə to nɛ̂n kə̂ maji. A bbo dɔɔn lə katə goto kə ddang a, ddi bba
dəw a dda kə katə le bba a təl dɔɔn bbay wa? 35 Nɛ̂n kə̂ maji kə̂ katə le a
dda karə nangə wase ndɔɔ goto. Dâ kungu katə le kɔrɔ̂. Dəw kə̂ mbia to
a, maji karə oo tar nəənn!»
25 Dəwje

15

Gusu-tar dɔ batə tə̂ kə̂ nayn kɔrɔ̂
Njê-taaje narɛ lambo tɔyn kə njê-nɛ̂n-ddaje kə̂ maji ang ddeeje
ngɔsi kə Jeju ta koo tar laa. 2 Parijinyɛje kə njê-gərəje-Ndu aw

Luku 15

48

nyuruje nan: «Dəw nəənn aw uwa njê-nɛ̂n-ddaje kə̂ maji ang kə rɔɛ̂ tə̂
ngaâ usa nɛ̂n kə de.» 3 A Jeju pa gusu-tar nəənn arəde nan: 4 «Dəw kə̂
dda horose tə̂ nəənn, bbo batəje laa ee dɔdɔku ngaâ marɛ̂ kâra nayn kɔrɔ̂
a, a kinya kəseje kə̂ dɔjikara gire jikara mə mu tə̂ ta kaw ndole gɔl ye
kə̂ n̂-nayn le ndərəng kingɛ̂ bba ang wa? 5 Bbo ningɛ̂ a, nilɛ̂ dɔ bakɛ̂ tə̂
kə rɔ-nəəl bba 6 n̂-təl kə̂y. N̂-bbar njê-buwa-kuraje laa kə njê-niinn-kəy
marɛ̂je n̂-pa narəde nan: ‹Arəje rɔse nəəlse səm, mba minga batə ləm kə̂
nayn le mban.› 7 M-pa marəse, to ddəw kâra baa: rɔ-nəəl kə̂ a to darâ mba
nje-nɛ̂n-dda kə̂ maji ang kâra kə̂ turu məɛ̂. Rɔ-nəəl le a kuta rɔ-nəəl kə̂ to
mba dəwje kə̂ dɔjikara gire jikara kə̂ toje gatə gatə mban arə to tar ləde
ta turu məde ang ngaa le.»
Gusu-tar dɔ narɛ tə̂ kə̂ nayn kɔrɔ̂
8 «Tɔ

bbay, dɛnɛ̂n kə̂ dda njaa bba kandə narɛ laa ee dɔku ngaâ marɛ̂
kâra nayn kɔrɔ̂ a, a kila puru lambe tə̂ ang ddəm a kuta mə kəy laa ang
ddəm a sangə lo kə majɛ̂ ndərəng ta kinga kandə narɛ le bba ang wa? 9 Bbo
ninga kandə narɛ le mban a, n̂-bbar njê-buwa-mandəje laa kə njê-ninn-kəy
marɛ̂je ngaâ n̂-pa nan: Arəje rɔse nəəlse səm mba minga kandə narɛ ləm
kə̂ nayn le mban. 10 M-pa marəse, to ddəw kâra baa, rɔ-nəəl to nya horo
anjəje tə̂ lə Lubba mba nje-nɛ̂n-dda kə̂ maji ang kâra kə̂ turu məɛ̂.»
Gusu-tar dɔ ngonn tə̂ kə̂ nayn kə kɔrɔ̂
11 Jeju

pa bbay nan: «Marə dingaw uju ngannje kə̂ dingaw joo. 12 Ne kə̂
mbatə n̂-pa narə bɔɛ̂je nan: ‹Bɔy, arəm nɛ̂n-ndubba kə̂ to mbam.› Bɔdede
le kaynde nɛ̂n-kinga laa. 13 Ndɔ ngaji goe tə̂ a, ngonn kə̂ mbatə le oto
nɛ̂n-kingaje laa tɔyn taa nɛ̂n narɛ ngaâ aw dɔ bbe tə̂ ddəw əw. Lo tə̂ kə̂
nunn, n̂-tuju nɛ̂nje laa ddəw kula-ddaje tə̂ kə̂ maji ang. 14 N̂-tuju nɛ̂nje laa
le tɔyn a, tɔkə bbo oso bbe tə̂ənn le ngaâ nɛ̂n tɔyn njaa unn kutu due.
15 Naw nayn kə marə ngonn nje-bbe le ngaâ ulɛ̂ ndɔɔ̂ laa karə n̂-ngəm
bərəje. 16 Məɛ̂ ndiki ta kusa nɛ̂n-kusaje lə bərəje le karə məɛ̂ ndann, a
dəw kə̂ nje-karɛ̂ goto. 17 Nəjə tar məɛ̂ tə̂ ngaâ n̂-pa nan: ‹Njê-kulaje tokə
banya aw usaje nɛ̂n kə majɛ̂ kəy lə bɔmje, a əman, maw moy yo bbo lo tə̂
kə̂ nəənn wa? 18 Mâ kin kaw rɔ bɔy tə̂ ta mâ pa karɛ̂ nan: Bɔy, m-dda nɛ̂n
kə̂ mə Lubba kə̂ darâ mbətə ddəm nɛ̂n kə̂ məi mbətə ddəm. 19 Masə karə

49

Luku 15–16

ə-bbarəm ngonni ang ngaa. Maji karə ə-ddam tokə lə marə nje-kula ləi.›
taar ngaâ naw kə rɔ bɔɛ̂je tə̂.
̂
«N-nayn ddəw əw bbay a, bɔɛ̂je le ooe ngaâ n̂-to ndoo laa. Bɔɛ̂je le
aayn ngɔru aw ilɛ̂ uwɛ̂ kə karɛ̂ tə̂ ngaâ to mbia. 21 Ngonn le pa arɛ̂ nan:
‹Bɔy, m-dda nɛ̂n kə̂ mə Lubba kə̂ darâ mbətə ddəm məi mbətə ddəm
masə karə ə-bbarəm ngonni ang ngaa.› 22 A bɔɛ̂je le pa arə njê-kulaje laa
nan: ‹Ə-ddeeje kə kubbu kə̂ kura uta marɛ̂je njangə ulɛ̂je, ulaje əninga
ngonn-jia tə̂ ta ulɛ̂je nɛ̂n-gɔl. 23 Ə-ddeeje kə ngonn mangə kə̂ əmə ə-tɔlɛ̂je
arəje jusaje n-ddaje nɛ̂n kusu, 24 mba ngonnəm kə̂ ooeje nəənn oy bba
ndol. N̂-nayn kɔrɔ̂ bba mingɛ̂.› Dunnje kutu dda kusu le.
25 «Kar tə̂ənn, ngonn kə̂ to dərə nayn ndɔɔ̂. Naw təl kə bbeê ngaâ
n̂-nayn ngɔsi kə kəy a, noo kɔru nɛ̂n-kəm kə dəwje kə̂ aw laje. 26 N̂-bbar
marə nje-kula n̂-duje tar dɔ nɛ̂nje tə̂ kə̂ aw toje le. 27 Nje-kula le pa arɛ̂
nan: ‹Ngokɔin â təl ddee ngaâ bɔije tɔl ngonn mangə kə̂ əmə, mba n̂-təl
kə rɔɛ̂ kə̂ maji.› 28 A wungu ɔn ngonn kə̂ to dərə le ngaâ mbətə ta kandə
kə̂y. Bɔɛ̂je tee aw dda rɔɛ̂ to ndoo arɛ̂ karə naw kə̂y. 29 A nila bɔɛ̂je tə̂ nan:
‹Oo, m-dda kula mari bbal banya nya ngaâ maal tai ndɔ kâra ang. Ngonn
binya be njaa kara arəm m-dda nɛ̂n nɛ̂n-kusa m-bbar nɛ̂n njê-buwa-kuraje
ləm ndɔ kâra ang. 30 A ngonni nəənn kə̂ tuju nɛ̂n-kinga ləi tɔyn dɔ dɛnɛ̂n
kayaje tə̂ le â ddee a, ə-tɔl ngonn mangə kə̂ əmə arɛ̂ wa?› 31 Bɔɛ̂je pa arɛ̂
nan: ‹Ngonnəm, əi, ee rɔm tə̂ nəənn kə ndɔ tɔyn, nɛ̂nje ləm tɔyn to nɛ̂nje
ləi. 32 To maji ta dda kusu ta dda rɔ-nəəl, mba ngokɔin nəənn oy bba ndol.
N̂-nayn kɔrɔ̂ bba jingɛ̂.› »
20 Nin

16

Gusu-tar dɔ nje-nɛ̂n-ngəm tə̂ kə̂ dda nɛ̂n kə gusu

Jeju pa arə njê-njaje goe tə̂ bbay nan: «Marə dəw kə̂ inga nɛ̂n nya,
marə nje-ngəm nɛ̂nje laa to. Dəwje paje arə dəw kə̂ nje-nɛ̂n-kinga
le nan nje-ngəm nɛ̂nje le aw tuju nɛ̂nje laa. 2 N̂-bbar nje-ngəm nɛ̂nje le
ngaâ n̂-pa narɛ̂ nan: ‹Tar ddi â maw moo dɔi tə̂ nəənn wa? Ə-tura kɔr nɛ̂nje
kə̂ aw ngəm le arə moo, mba â kasə ngəm nɛ̂n ləm ang ngaa.› 3 Nje-ngəm
nɛ̂nje le pa məɛ̂ tə̂ nan: ‹Əbbəmje a ta kɔrum ta nɛ̂nje tə̂ laa nəənn, ddi
â mâ dda wa? Minga singa ta ndɔɔ ang ngaâ nɛ̂n-kɔy to rɔ-kul ləm nya
tɔ. 4 M-gərə nɛ̂n kə̂ mâ dda karə bbo n̂-tubbam ta nɛ̂nje tə̂ laa a, marə
dəwje taamje kə kəy ləde.› 5 Narə n̂-bbar dəwje kâra kâra tɔyn kə̂ bbangə
lə əbbeeje to dɔde tə̂ ngaâ n̂-duju dəw kə̂ dɔngɔr nan: ‹Bbangə lə əbbəmje

Luku 16

50

to dɔi tə̂ baânn wa?› 6 Dəw le ilɛ̂ tə̂ nan: ‹Ubbu gongo tə̂ kə̂ bo kɔr kâra.›
Nje-ngəm nɛ̂nje le pa arɛ̂ nan: ‹Ə-taa makəturu bbangə le bbo ta isi nangə̂
kə tɔkɛ̂ ə-dda kɔrɛ̂ to dɔmin.› 7 N̂-pa narə marɛ̂ bbay nan: ‹A əi, bbangə ləi
baânn wa?› Dəw le ilɛ̂ tə̂ nan: ‹Waa bbɔl kɔr kâra.› N̂-pa narɛ̂ nan: ‹Ə-taa
makəturu bbangə ləi bbo ta ə-dda to kɔrɛ̂ dɔjijoo.› 8 Nje-ngəm nɛ̂nje kə̂ to
gatə gatə ang le əbbeeje le pite, mba nje-ngəm nɛ̂nje le dda nɛ̂n kə gusu.
Dəwje kə̂ nangə̂ nəənn ddaje nɛ̂n kə gusu nya horode tə̂ uta dəwje kə̂ aw
njaje dann lo-karɛ tə̂.»
Dəw a kasə dda kula mba Lubba ddəm narɛ ddəm ang
9 Jeju

pa bbay nan: «A əman, m-pa marəse: Maji karə narɛ̂ kə̂ aw ddaje
nɛ̂n nɛ̂n kə̂ gatə gatə ang nangə̂ nəənn, uwaje nɛ̂n buwa-kura kə dəwje.
Baann bba karə ndɔ kə̂ narɛ le goto jise tə̂ a, n̂-taase kə kə̂y tə̂ kə̂ a to
kə ndɔ kə ndɔ. 10 Dəw kə̂ dda nɛ̂n kə̂ tɛn kə dɔgɔlɛ̂, a dda nɛ̂n kə̂ bo kə
dɔgɔlɛ̂ tɔ. Dəw kə̂ to gatə gatə ang mə nɛ̂n tə̂ kə̂ tɛn, to gatə gatə ang mə
nɛ̂n tə̂ kə̂ bo tɔ. 11 Bbo nɛ̂n-kingaje kə̂ nangə̂ nəənn le ə-ddaje nɛ̂n nɛ̂n kə
dɔgɔlɛ̂ ang a, nân a kinya yeje kə̂ tɔkɔrɔ jise tə̂ wa? 12 Bbo nɛ̂n-kinga kə̂ to
lə dəw, ə-ddaje nɛ̂n nɛ̂n kə dɔgɔlɛ̂ ang a, nân a karəse nɛ̂n kə̂ to ləse wa?
13 «Nje-kula kâra asə dda bbərə lə əbbeejedede joo ang, mba nâ mbətə
marɛ̂ kâra, a nâ ndiki marɛ̂ kâra wase nâ kunn rɔɛ̂ karə marɛ̂ kâra, a nâ
dabbə marɛ̂ kâra. Asəje ta dda bbərə lə Lubba ddəm narɛ̂ ddəm ang.»
Jeju pa marə tarje dang dang
14 Parijinyɛje

kə̂ ndikije narɛ nya ooje tarjeenn le tɔyn a, aw kokoje
Jeju. 15 Jeju pa arəde nan: «Sese aw ddaje rɔse to dəwje kə̂ gatə gatə kəm
dəwje tə̂. A Lubba gərə məse, mba nɛ̂n kə̂ dəwje ooje to nɛ̂n kə̂ ngəng
kəmde tə̂, to nɛ̂n kə̂ maji ang nya kəm Lubba tə̂.
16 «Ndu lə Mɔyijə kə tar lə njê-kilaje mbər tar lə Lubba tɔju ddəw dəwje
ndərəng ndɔ tə̂ lə Jan-Batisi. Unn kute ndɔɛ̂ tə̂ənn kə̂ daw dila mbər Tar
kə̂ Maji dɔ Bbe-kɔn tə̂ lə Lubba darə dəwje, nân nân kara aw dda singa
mba kandə tə̂. 17 To ngəng ang karə dara kə nangə ndayje. A to ngəng nya
karə mbita gɔl Makəturu-Ndu kâra oso nangə̂.
18 «Dəw kə̂ tubba dɛnɛ̂n laa ngaâ taa marɛ̂ dda lo-to-majang ddəm dəw
kə̂ taa dɛnɛ̂n kə̂ ngawɛ̂je tubbɛ̂ dda lo-to-majang ddəm.»

51

Luku 16–17

Gusu-tar dɔ nje-nɛ̂n-kinga kə Lajar tə̂
19 Jeju

pa bbay nan: «Ləw, marə dəw kə̂ to nje-nɛ̂n-kinga kə̂ aw ula
kubbu lɛɛn to. Ndɔ kâra kâra tɔyn naw dda kusu mə kəy tə̂ laa. 20 Marə
nje-ndoo kə̂ ria nan Lajar kə̂ rɔɛ̂ tɔyn njaa to do to nangə̂ ta-kəy tə̂ lə
nje-nɛ̂n-kinga le. 21 N̂-ndiki ta kusa buru nɛ̂n-kusaje kə̂ aw gaynje kɔ
tabələ tə̂ lə nje-nɛ̂n-kinga le. A dɔɛ tə̂ənn, bisije â ddeeje aw tɔɔnnje kəm
doje laa. 22 Marə ndɔ nje-ndoo le oy ngaâ anjəje unnɛ̂je awje saa mbɔr
Abaraham tə̂. Nje-nɛ̂n-kinga le oy tɔ ngaâ n̂-dubbe. 23 Kəm-to-ndoo aw
ddɛɛ̂ lo tə̂ lə dəwje kə̂ oyje ngaâ nunn kəmɛ̂ a, noo Abaraham kə Lajar
mbɔr Abaraham tə̂ le ddəw əw. 24 Nuru əkii n̂-pa nan: ‹Bɔy Abaraham,
oo kəm-to-ndoo ləm! Ula Lajar arə ula ndɔn-jia maann tə̂ ila ndɔnʼm tə̂
arə wul, mba kəm-to-ndoo aw ddam kəm puru tə̂ nəənn.› 25 Abaraham
ilɛ̂ tə̂ nan: ‹Ngonnəm, ole məi, ndɔ kə̂ isi kəm baa bbay le ubba maji, a
Lajar tuju â ubba. Bbasinɛn Lubba bɔru maann-nɔn kəmɛ̂ tə̂ lo tə̂ nəənn,
a əi, aw oo ndoo. 26 Dɔɛ tə̂ənn bbay, marə tɔkə buwa to horoje tə̂ kə
sese, mba karə dəwje kə̂ ndikije ta kin nəənn kaw kə rɔse tə̂, asəje ta
kaw ang ddəm mba karə dəw asə ta kin rɔse tə̂ nu ddee kə rɔje tə̂ ang
ddəm.› 27 Nje-nɛ̂n-kinga le pa nan: ‹Yeenn a, bɔy, m-duji karə ula Lajar
kə̂y lə bɔmje, 28 mba ngakɔnʼmje kə̂ dingaw min eeje nunn. Maji karə
naw ndəjəde narə n̂-ddeeje lo kəm-to-ndoo tə̂ nəənn tɔ ang.› 29 Abaraham
ila tə̂ nan: ‹Ndu lə Mɔyijə kə tar lə njê-kilaje mbər tar lə Lubba naynje
horode tə̂ bbay. Maji karə dooje tar ləde!› 30 Nje-nɛ̂n-kinga le pa nan:
‹Baann ang, bɔy Abaraham, bbo dəw ndol horo dəwje tə̂ kə̂ oyje aw rɔde
tə̂ a, dâ turuje məde.› 31 Abaraham le pa arɛ̂ nan: ‹Bbo dooje ndu lə Mɔyijə
kə tarje lə njê-kilaje mbər tar lə Lubba ang a, le marə dəw kə̂ oy ndol aw
pa tar arəde njaa kara dâ kooje tar laa ang tɔ.› »

17

Tar kɔru tar dɔ dəw tə̂

Jeju pa arə njê-njaje goe tə̂ nan: «Nɛ̂n kə̂ a dda karə dəw oso mə
majang tə̂ a to kə ndɔ tɔyn. A to ndoo nya karə dəw kə̂ a kərə
njê-marɛ̂je karə dosoje mə majang tə̂. 2 Karə n̂-tɔ ər kə̂ ɔɔy gɔsɛ̂ tə̂ dilɛ̂ mə
ba-katə tə̂ maji arɛ̂ uta karə n̂-dda narə ngonn-kâra horo ngann marɛ̂je
tə̂ nəənn oso mə majang tə̂. 3 Aaje rɔse! Bbo ngokɔin dda majang a, ə-pa
kəmɛ̂ tə̂, â bbo n̂-turu məɛ̂ a, ɔru tar dɔɛ̂ tə̂. 4 A bbo ndɔ tə̂ kə̂ kâra baa

Luku 17

52

njaa n̂-dda səi majang gɔl siri ngaâ n̂-təl rɔi tə̂ gɔl siri tɔ, n̂-pa nari nan:
‹M-ndiki ta kinya ddəw majang kə̂ m-dda› le a, ɔru tar dɔɛ̂ tə̂.»
Tar mə-kunn
5 Njê-kaw-kulaje

paje arə Əbbə-dəwje nan: «Ə-dda mə-kunn ləje arə

bo.» 6 A Əbbə-dəwje ilade tə̂ nan: «Bbo mə-kunn ləse to ngaji tokə lə kandə

mutardə kə tɛn baa le a, â kasəje ta pa karə kakə sikɔmɔr nəənn nan: ‹Ɔru
rɔi kə ngirai tɔyn aw maan rɔi baâ› a, nâ koo tase.»
Njê-njaje go Jeju tə̂ toje to njê-kulaje baa
7 «Nân

horose tə̂ nəənn, bbo nje-kula laa aw ndɔɔ wase aw ngəm
nɛ̂n-kuulje ngaâ bbo nje-kula laa le in muû təl a, a pa karɛ̂ nan: ‹Ə-ddee
njangə isi ta nɛ̂n-kusa tə̂ usa› wa? 8 Nâ pa baann ang. Nâ pa nan: ‹Ə-dda
nɛ̂n-kusa kə̂ lo-kul tə̂ arəm, ula kubbu kə̂ maji bbo ə-ddee kə nɛ̂n-kusa le
arəm musa, ta arəm nɛ̂n may. Goe tə̂ bba ta əi kara usa nɛ̂n ta ay nɛ̂n.›
9 Nâ karə wooyo nje-kula le mba kula kə̂ n̂-dda kə turu ndue le wa? Nâ
dda baann ang.
10 «Ddəw kâra baa, sese kara, bbo ə-ddaje nɛ̂n tɔyn kə turu ndu kə̂
dunn darəse a, aw paje nan: N-to njê-kulaje baa. N-dda nɛ̂n kə̂ to tar ləje
ta dda.»
Jeju aji njê-banjije dɔku
11 Kaw

lə Jeju kə Jerujalɛm a, n̂-nday horo nangə tə̂ kə̂ Samari kə
Galile. 12 Kar tə̂ kə̂ naw nandə mə marə bbe tə̂ a, njê-banjije dɔku ddeeje
kə rɔɛ̂ tə̂. 13 Darje ddəw əw bba n̂-paje kə taar nan: «Jeju, Nje-nɛ̂n-tɔju, oo
kəm-to-ndoo ləje bbo!»
14 Jeju oode a, pa arəde nan: «Aw tɔjuje rɔse njê-poloje Lubba.» Kar
tə̂ kə̂ daw dawje a, rɔde təl ddee maji. 15 Marɛ̂ kâra horode tə̂ oo rɔɛ̂ kə̂
ddee maji le a, uru təl ngaâ ɔsu gaji Lubba uru nɛ̂n əkii. 16 Noso nangə̂,
n̂-dəbbə kəmɛ̂ kə nangə̂ nɔn gɔl Jeju tə̂ ngaâ narɛ̂ wooyo. N̂-to dəw kə̂
Samari. 17 Jeju duju tar nan: «Njê-banjije le dɔku tɔyn njaa rɔde ddee
maji ang wa? A dede kə̂ jikara deeje dda wa? 18 Bbayɛ̂ njaa to nje-mba

53

Luku 17

nəənn â təl ddee mba kɔsu gaji Lubba wa?» 19 Goe tə̂ a, n̂-pa narɛ̂ nan: «In
taar aw lo ləi, mə-kunn ləi aji mban!»
Kɔn-mbay lə Lubba
20 Parijinyɛje

dujuje Jeju ta gərə kar kə̂ kɔn-mbay lə Lubba le a ddee
nɛ̂n, a nilade tə̂ nan: «Kɔn-mbay lə Lubba aw ddee tokə nɛ̂n kə̂ dəw aw oo
kə kəmɛ̂ ang. 21 ‹Ooje, ye â nəənn› wase ‹ye â yoonn› Dəwje a paje baann
ang. Mba kɔn-mbay lə Lubba le ee horose tə̂ mban.»
Ndɔ kə̂ Ngonn lə dəw a təl nɛ̂n
22 Goe

tə̂ a, Jeju pa arə njê-njaje goe tə̂ nan: «Marə ndɔje kə̂ aw ddeeje,
maal koo marə ndɔ kâra horo ndɔje tə̂ lə Ngonn lə dəw a ddase, a â kooje
ndɔ le ang. 23 Dâ pa karəse nan: ‹Nee yoonn!› wase ‹Nee nəənn!› Awje loe
tə̂ ang ddəm aynje ngɔru kə loe tə̂ ang ddəm. 24 To ddəw kâra baa tokə
ndi kə̂ təəl a, ndoko kɔyn dara tə̂ kâra uru ye tə̂ kə̂ kâra. Ndɔ təl lə Ngonn
lə dəw a to tokə baann tɔ. 25 A maji karə noo ndoo nya dɔngɔr ngaâ dəwje
kə̂ bbasinɛn nəənn mbəteje bba. 26 Ndɔ kə̂ Ngonn lə dəw a təl ddee nɛ̂n
le, nɛ̂nje a toje tokə dɔ ndɔ tə̂ lə Nowe. 27 Dɔ ndɔɛ̂ tə̂ənn le dəwje aw
usaje, aw ayje, daw taaje naan, daw darəje ngaw wase dɛnɛ̂n ngannde
ndərəng ndɔ tə̂ kə̂ Nowe andə nɛ̂n mə tɔkə to tə̂. Maann ndi taa lo arə
dəwje le oyje tɔyn. 28 Ndɔ təl lə Ngonn lə dəw a to tokə dɔ ndɔ lə Lotə.
Dəwje aw usaje, aw ayje, aw ndokoje nɛ̂n, aw labbəje nɛ̂n, aw dubbuje
nɛ̂n, aw ddaje kəyje. 29 A ndɔ kə̂ Lotə unda nɛ̂n lo tee kə ddang mə bbe
tə̂ kə̂ Sɔdɔm le, puru kə supərəa in darâ gayn tokə lə ndi ngaâ tɔl dəwje
tɔyn. 30 Nɛ̂ɛnn a to ddəw kâra baa ndɔ tə̂ kə̂ Ngonn lə dəw a tee nɛ̂n kəm
dəwje tə̂.
31 «Dɔ ndɔɛ̂ tə̂ənn, bbo dəw isi dɔ kəy tə̂ ngaâ nɛ̂nje laa to mə kəy tə̂
a, maji karə n̂-ddisi mba koto angb. Bbo dəw ee ndɔɔ̂ a, təl aw bbe ang.
32 Oleje məse dɔ dɛnɛ̂n tə̂ lə Lotə. 33 Dəw kə̂ aw sangə ddəw ta ngəm təbbə
laa a, təbbə laa le a nayn kə kɔrɔ̂. A dəw kə̂ təbbə laa nayn kə kɔrɔ̂, a təl
kinga təbbə laa le. 34 M-pa marəse, mə tile tə̂ənn bbo dəwje joo toje dɔ
tira tə̂ kâra baa a, dâ kunn marɛ̂ kâra, a dâ kinya ne kə̂ kâra. 35 Dɛnɛ̂nje
a

17:29 Supərə to marə nɛ̂n kə̂ kasɛ tokə bu-matə kə̂ aw ɔn puru ngaâ aw tunga nya
ngaâ ətə maji ang. b 17:31 Matiye 24:17

Luku 17 – 18

54

joo kə̂ aw uruje nɛ̂n birî naan tə̂, dâ kunn marɛ̂ kâra, a dâ kinya ne kə̂
kâra. [36 Dingawje joo kə̂ eeje mə ndɔɔ tə̂, dâ kunn marɛ̂ kâra, a dâ kinya
ne kə̂ kâra.]» 37 Njê-njaje goe tə̂ dujeje nan: «Əbbə-dəwje, lo kə̂ dda bba
nɛ̂njeenn a toje tə̂ wa?» Jeju ilade tə̂ nan: «Lo kə̂ niinn to tə̂ a, malje a
mbɔnje naan tə̂.»
Gusu-tar kə̂ dɔ nje-gangə sariya tə̂ kə dɛnɛ̂n-ndubba tə̂

18

Jeju pa marə gusu-tar arə njê-njaje goe tə̂ ta tɔju nɛ̂n de to, to maji
nya ta duju Lubba kə ndɔje tɔyn ddəm kə rɔ-nya ang ddəm. 2 N̂-pa
nan: «Marə tɔkə bbe tə̂, marə nje-gangə sariya ee tə̂ənn, n̂-bbəəl Lubba
ang ddəm noo dəwje to nɛ̂n kəmɛ̂ tə̂ ang ddəm. 3 A marə dɛnɛ̂n-ndubba ee
mə bbe tə̂ənn le tɔ. Dɛnɛ̂n-ndubba le ddee rɔɛ̂ tə̂ gɔl banya nya pa arɛ̂ nan:
‹Ə-gangə sariya dɔ nje-baan tə̂ ləm arəm.› 4 A nje-gangə sariya le mbətə
gɔl banya nya. Goe tə̂ a, nəjə tar məɛ̂ tə̂ nan: ‹Tɔkɔrɔ, m-bbəəl Lubba
ang ddəm moo dəwje to nɛ̂n kəmʼm tə̂ ang ddəm njaa. 5 A dɛnɛ̂n-ndubba
nəənn ɔru wurum nya. Mâ gangə sariya laa karə ta marə ndɔ a, n̂-təl
n̂-ddee n̂-jɔkum ang ngaa.› » 6 Əbbə-dəwje təl pa bbay nan: «Ooje tar kə̂
nje-gangə sariya kə̂ gatə gatə ang le pa nəənn kə majɛ̂. 7 Lubba a gangə
sariya lə dəwje laa kə̂ n̂-mbərəde kə̂ aw nɔnje nɔn gɔlɛ̂ tə̂ til kə kar ang wa?
Nâ karə n̂-ngəbbə nya wa? 8 M-pa marəse, nâ gangə sariya ləde kə ngɔru
baa. A ndɔ kə̂ Ngonn lə dəw təl dɔ nangə tə̂ a, nâ kinga njê-mə-kunnje
njaa wa?»
Gusu-tar dɔ marə Parijinyɛ tə̂ kə nje-taa narɛ lambo tə̂
9 Jeju

pa gusu-tar nəənn bbay mba dəwje kə̂ ooje rɔde to dəwje kə̂ gatə
gatə, a ooje kəsə dəwje to dəwje kə̂ maji ang. 10 N̂-pa nan: «Dəwje joo awje
kəy-polo Lubba tə̂ ta duju Lubba. Marɛ̂ kâra to Parijinyɛ, a ne kə̂ kâra n̂-to
nje-taa narɛ lambo. 11 Parijinyɛ le ar taar ngaâ duju Lubba mba tar dɔɛ̂
njaa nan: ‹Lubba, mari wooyo mba m-to tokə kəsə dəwje ang. Kəseje toje
to njê-bbokoje, njê-nɛ̂n-ddaje kə̂ gatə gatə ang, njê-ddaje lo-to-majang.
M-to tokə nje-taa narɛ lambo nəənn ang tɔ. 12 Mə ndɔje tə̂ kə̂ siri, maw
mɔku rɔm nɛ̂n-kusa gɔl joo, maw munn dɔ nɛ̂nje tɔyn kə̂ minga maw poloi
nɛ̂n.› 13 A nje-taa narɛ lambo le ar ddəw əw, naa lo kə̂ darâ ang ddəm ngaâ
nunda karɛ̂ nan: ‹Lubba, oo kəm-to-ndoo ləm, əman nje-nɛ̂n-dda kə̂ maji

55

Luku 18

ang.› 14 M-pa marəse, nje-taa narɛ lambo le ddee to dəw kə̂ gatə gatə kəm
Lubba tə̂ ngaâ təl kəy laa, a Parijinyɛ le ddee to dəw kə̂ gatə gatə ang.
Mba dəw kə̂ ndiki koo rɔɛ̂ bo a, Lubba a karə n̂-ddee tɛn baa ngaâ dəw kə̂
oo rɔɛ̂ tɛn baa a, Lubba a karə n̂-ddee bo.»
Bbe-kɔn lə Lubba to mba dəwje kə̂ toje tokə ngannje kə̂ kasə
15 Ngannje

kə̂ ta mba tə̂ njaa kara dəwje aw ddeeje kə de rɔ Jeju tə̂,
ta karə nɔrude kə jia. Njê-njaje goe tə̂ ooje baann a, aw inje kə dəwje le.
16 A Jeju arə n̂-bbar ngannje le ngaâ pa nan: «Inyaje ngannje kə̂ mbatə
arəje ddeeje rɔm tə̂ bbo ɔkujede ddəw ang. Mba Bbe-kɔn lə Lubba to mba
dəwje kə̂ toje tokə dede. 17 Tɔkɔrɔ, m-pa marəse: Dəw kə̂ taa Bbe-kɔn lə
Lubba kə rɔɛ̂ tə̂ tokə ngonn-kasə ang a, a kandə tə̂ ang.»
Tar lə nje-nɛ̂n-kinga
18 Marə

mbay lə Jiipije duju Jeju nan: «Nje-nɛ̂n-tɔju kə̂ maji, ddi â mâ
dda bba mâ kinga nɛ̂n təbbə kə̂ to kə ndɔ kə ndɔ wa?» 19 Jeju ilɛ̂ tə̂ nan:
«Mba ddi bba ə-bbarəm to dəw kə̂ maji wa? Dəw kə̂ maji goto, Lubba kâra
baa â maji. 20 Ə-gərə nduje kə̂ nan: Ə-dda lo-to-majang ang, ə-tɔl dəw ang,
ə-bboko ang, ə-pa tar-naji kə̂ to ngəm ang, ə-wal bɔije kə kɔinje.»
21 Dingaw le pa nan: «M-ngəm ndujeenn tɔyn kə kasəm baa.» 22 Jeju oo
tar laa le a, pa arɛ̂ nan: «Marə nɛ̂n kâra dui bbay. Ə-labbə nɛ̂nje tɔyn
kə̂ inga ta ə-kayn narɛ̂ dangətəje a, â kinga nɛ̂n darâ. Goe tə̂ a, ə-ddee
unn gom.» 23 Mbay le oo tar nəənn le a, rɔɛ̂ nəəle ang mba ninga nɛ̂n
nya. 24 Jeju ɛɛ̂ a, pa nan: «To ngəng nya kə njê-nɛ̂n-kingaje karə dandəje
Bbe-kɔn tə̂ lə Lubba. 25 Karə jambal andə buwa suwa tə̂ ngəng ang wa?
Karə nje-nɛ̂n-kinga andə Bbe-kɔn tə̂ lə Lubba a ngəng nya bbay.» 26 Njê
kə̂ aw ooje tar laa le paje nan: «Bbo baann a, nân bba a kasə kinga kaji
wa?» 27 Jeju ila tə̂ nan: «Nɛ̂n kə̂ nya dəwje nya Lubba ang.»
28 Piyɛr pa nan: «Oo, jinya nɛ̂nje ləje tɔyn a junn goi.» 29 Jeju pa nan:
«Tɔkɔrɔ, m-pa marəse, bbo dəw inya kəy laa, dɛnɛ̂n laa, ngakɔɛ̂nje, kɔɛ̂nje
kə bɔɛ̂je wase ngannɛ̂ mba Bbe-kɔn lə Lubba a, 30 nâ kinga nɛ̂n nya mə
ndɔje tə̂ nəənn ddəm nâ kinga təbbə kə̂ to kə ndɔ kə ndɔ, mə ndɔje tə̂ kə̂
aw ddeeje ddəm.»

Luku 18 – 19

56
Jeju pa tar koy laa kə tar ndol laa

31 Jeju

bbar njê-kaw-kulaje laa kə̂ dɔku gire joo kə rɔɛ̂ tə̂ ngaâ pa arəde
nan: «Ooje, jaw jawje kə Jerujalɛm, nu le, nɛ̂nje tɔyn kə̂ njê-kilaje mbər
tar lə Lubba ddaje Makəturu tə̂ dɔ Ngonn lə dəw tə̂ le a ddee to nɛ̂n kə̂
tɔkɔrɔ. 32 Mba dâ kilɛ̂ ji dəwje tə̂ kə̂ toje to Jiipije ang, dəwje a kɔjɛ̂je koko
nɛ̂n, dâ ddɛɛ̂je maji ang, dâ tibbije wənrə dɔɛ̂ tə̂. 33 Dâ tundɛ̂je kə ndəy
ngaâ dâ tɔlɛ̂je. Ndɔ mota laa a, nâ ndol.» 34 Njê-kaw-kulaje le gərəje nɛ̂n
mə tar tə̂ənn kâra ang. Kandə tarjeenn le iya rɔɛ̂ kə de. N̂-gərəje nɛ̂n kə̂
Jeju a ta pa le ang.
Jeju aji nje-kəm-tɔ kə̂ Jeriko arə təl oo lo
35 Jeju

ddee ngɔsi kə Jeriko a, marə nje-kəm-tɔ isi mbɔr ddəw tə̂ aw
ndu dəwje kə̂ banya kə̂ aw ndayje a, n̂-duju ta gərə gəle.
kɔy nɛ̂n.
37 N̂-pa darɛ̂ nan Jeju kə̂ Najarɛtə â aw nday. 38 Nje-kəm-tɔ le uru əkii nan:
«Jeju, Ngonn lə Dabbiti, oo kəm-to-ndoo ləm bbo!» 39 Dəwje kə̂ aw njaje
kete aw inje saa karə nutu tɛɛ̂, a nuru əkii kə taar bbay nan: «Ngonn lə
Dabbiti, oo kəm-to-ndoo ləm bbo!» 40 Jeju ar lo kâra ngaâ unn ndu karə
n̂-ddee saa. N̂-ddee ngɔsi a, Jeju duje nan: 41 «Ddi â ə-ndiki karə m-dda
mari wa?» Nje-kəm-tɔ le ilɛ̂ tə̂ nan: «Əbbəmje, arə m-təl moo lo!» 42 Jeju
pa arɛ̂ nan: «Ə-təl oo lo, mə-kunn ləi aji!» 43 Kar tə̂ənn njaa n̂-təl noo lo
ngaâ nunn go Jeju naw nɔsu gaji Lubba. Dəwje tɔyn kə̂ ooje nɛ̂ɛnn le ɔsuje
gaji Lubba.
36 Noo

19

Tar lə Jeju de kə Jase

Jeju andə mə bbe tə̂ kə̂ Jeriko ngaâ aw riya mə bbe le. 2 Marə
dingaw kə̂ ria nan Jase ee mə bbe tə̂ənn le. N̂-to nje-kɔn dɔ
njê-taaje narɛ lambo ddəm nje-nɛ̂n-kinga ddəm. 3 Naw sangə ddəw ta
koo Jeju le se n̂-to dəw kə̂ baânn wa? A ninga ddəw ta kooe ang, mba
dəwje banyaje nya ngaâ n̂-to dəw-gɔju. 4 Naayn ngɔru kete naw naal kakə
sikɔmɔr ta koo Jeju le, mba Jeju a ta nday lo tə̂ənn. 5 Jeju tee lo tə̂ənn le
a, aa lo kə taar ngaâ pa arɛ̂ nan: «Jase, ə-ddisi kə tɔkɛ̂, mba to maji karə
m-to mə kəy tə̂ ləi bbokənɛn.»

57

Luku 19

6 Jase

ddisi kə tɔkɛ̂ ngaâ taa Jeju kə kə̂y laa kə rɔ-nəəl. 7 Dəwje tɔyn
ooje baann a, nyuruje nan: «Naw to mə kəy tə̂ lə nje-nɛ̂n-dda kə̂ maji ang.»
8 A Jase ar nɔn Əbbə-dəwje tə̂ pa arɛ̂ nan: «Oo, Əbbə-dəwje, maw kayn
nɛ̂n-kingaje ləm dannâ maw kayn njê-ndooje. A bbo m-taa narɛ lə dəw
kə ddəwe ang a, mâ təl nɛ̂n karɛ̂ asə gɔl sɔ.» 9 Jeju pa arɛ̂ nan: «Bbokənɛn
Lubba aji dəwje kə̂ kə̂y nəənn, mba Jase to ngonn lə Abaraham tɔ. 10 Mba
Ngonn lə dəw ddee ta sangə dəwje kə̂ naynje kə kɔrɔ̂ mba kajide.»
Gusu-tar dɔ njê-kulaje tə̂ kə̂ mota
11 Dəwje

kə̂ banya le naynje aw ooje tar lə Jeju le bbay a, n̂-pa marə
gusu-tar narəde, mba nee ngɔsi kə Jerujalɛm ngaâ dəwje aw əjəje to dâ
kooje kɔn-mbay lə Lubba bbasinɛn nəənn njaa. 12 Yeenn le bba n̂-pa nan:
«Marə dəw aw aw kə marə bbe tə̂ ddəw əw ta karə dula mbay dɔɛ̂ tə̂ bba
ta təl. N̂-to dəw kə̂ njê kə̂ gəle tə̂ to dəwje kə̂ bo. 13 Kete bba karə nɔtu
a, n̂-bbar marə njê-kulaje laa dɔku ngaâ dəw kâra a, narɛ̂ kandə narɛ kə̂
kɔrɛ̂ bo nya. N̂-pa narəde nan: ‹Ə-labbəje nɛ̂n kə narɛ nəənn ndərəng ndɔ
kə̂ mâ təl ddee.› 14 A dəwje kə̂ bbeê laa ndikeje ang. Dulaje marə dəwje
goe tə̂ darə aw paje nan: ‹N-ndiki karə dəw nəənn ddee to tɔkə mbay ləje
ang.›
15 «Dula mbay le dɔɛ̂ tə̂ ngaâ n̂-təl bbeê laa le. Nula n̂-bbar njê-kulaje
laa kə̂ narəde kandə narɛ le, ta gərə se baânn â dəw kâra kâra inga dɔ
marɛ̂ tə̂ wa? 16 Nje-kula kə̂ dɔngɔr ddee ngaâ pa nan: ‹Əbbəmje, kandə
narɛ ləi le uju marɛ̂ dɔku.› 17 Əbbeeje le pa arɛ̂ nan: ‹Maji, nje-kula kə̂
maji! Mundai to ngonn mbay dɔ ngann bbeje tə̂ dɔku, mba nɛ̂n kə̂ tɛn kə̂
dari ə-dda nɛ̂n kula kə dɔgɔlɛ̂.› 18 Nje-kula kə̂ to joo laa ddee ngaâ pa nan:
‹Əbbəmje kandə narɛ ləi uju marɛ̂ min.› 19 Əbbeeje le pa arɛ̂ nan: ‹Əi kara
mundai dɔ ngann bbeje tə̂ min tɔ.› 20 Marɛ̂ ddee ngaâ pa nan: ‹Əbbəmje
kandə narɛ ləi le â nəənn, m-tɔ kə ta-kubbu m-ngəm. 21 M-bbəəli nya mba
ə-to dəw kə̂ kətərə nya. Nɛ̂n kə̂ ila ang kara unn ddəm nɛ̂n kə̂ ə-dubbu ang
kara uja kandɛ̂ ddəm.› 22 Əbbeeje le pa arɛ̂ nan: ‹Nje-kula kə̂ maji ang, tar
kə̂ tai tə̂ njaa mâ gangə nɛ̂n sariya dɔi tə̂. Ə-gərə to m-to dəw kə̂ kətərə
nya. Nɛ̂n kə̂ mila ang kara munn ddəm nɛ̂n kə̂ m-dubbu ang kara muja
kandɛ̂ ddəm. 23 Yeenn a, mba ddi bba ila narɛ ləm le lo ngəm narɛ tə̂, ta
bbo m-təl a, minga marə narɛ dɔɛ̂ tə̂ ang wa?› 24 Goe tə̂ a, n̂-pa narə dəwje
kə̂ arje lo tə̂ənn nan: ‹Ə-taaje kandə narɛ le jia tə̂ arəje ne kə̂ ninga kandə

Luku 19

58

narɛ dɔku le.› 25 Dəwje le paje nan: ‹Dəw kə̂ bo, ne ninga kandə narɛ dɔku
mban.› 26 A mbay le ila tə̂ nan: ‹M-pa marəse, dəw kə̂ nɛ̂n laa to a, dâ karɛ̂
marɛ̂ dɔɛ̂ tə̂, a dəw nɛ̂n laa goto, nɛ̂n laa njaa kara dâ taa jia tə̂ kə ddang.
27 A njê-baanje ləm kə̂ ndikije karə mɔn dɔde ang le, ə-ddeeje kə de bbo
ujaje gɔsude kəmʼm tə̂ nəənn.› » 28 Jeju pa tar le baann ngaâ oso kete nɔn
dəwje tə̂ kə̂ banya aw ər kə Jerujalɛm.
Jeju aw kə Jerujalɛm
29 Jeju

tee ngɔsi kə bbe kə̂ Betepaje kə Betani, ər kə dɔ ddingiri tə̂ kə̂
daw bbar nan ddingiri Olibəje a, nula njê-njaje goe tə̂ joo, 30 n̂-pa nan:
«Awje ngonn bbe tə̂ kə̂ nɔnse tə̂ yoonn. A ta teeje be a, â kingaje marə
ngonn kororo kə̂ n̂-tɔɛ̂, dəw nayn isi dɔɛ̂ tə̂ ang bbay. Ə-tuteje ə-ddeeje
saa nəənn. 31 Bbo dəw dujuse nan: ‹Mba ddi bba ə-tuteje wa?› a, ilɛ̂je tə̂
nan: ‹Əbbə-dəwje le â duju kororo le.› »
32 Njê kə̂ Jeju ulade le awje ngaâ ingaje nɛ̂nje le tokə n̂-pa narəde
le. 33 Daw tutuje ngonn kororo le a, njɛɛ̂je dujude nan: «Mba ddi bba
aw tutuje ngonn kororo le wa?» 34 Dilaje tə̂ nan: «Əbbə-dəwje le â duju
karə jaw kə kororo le.» 35 N̂-ddeeje kə ngonn kororo le darə Jeju. N̂-tilaje
kubbuje ləde dɔ kororo tə̂ le darə Jeju aal. 36 Ngonn kororo le aw nja
kə Jeju a, dəwje aw tilaje kubbuje ləde dɔ ddəw tə̂. 37 N̂-ddee ngɔsi kə
Jerujalɛm kə ddəw kə̂ ta kin nɛ̂n dɔ ddingiri Olibəje tə̂ le ddisi a, rɔ
njê-njaje goe tə̂ tɔyn kə̂ banya nəəlde ngaâ daw dɔsuje gaji Lubba kə taar
mba nɛ̂n-mɔrije tɔyn kə̂ dooje le. 38 N̂-paje nan: «Lubba bbar tar kə̂ maji
dɔ tɔkə mbay tə̂ kə̂ ddee kə ri Əbbə-dəwje! Mə-wul-lɔm to mə dara tə̂, piti
to loje tə̂ kə̂ ddutu dara tə̂ nu!»
39 Marə Parijinyɛje kə̂ eeje horo dəwje tə̂ kə̂ banya le paje arə Jeju nan:
«Nje-nɛ̂n-tɔju, ə-ndangə njê-njaje goi tə̂ arə dutuje tade.» 40 Nilade tə̂ nan:
«M-pa marəse, bbo dutu tade a, ərje â a kuruje əkii.»
Jeju nɔn mba Jerujalɛm
ddee ngɔsi kə Jerujalɛm ngaâ oo bbe le a nɔn mbɛɛ̂. 42 N̂-pa nan:
«Jerujalɛm, bbo to əi njaa kara ə-gərə gusu kə̂ ta kinga nɛ̂n mə-wul-lɔm
mə ndɔ tə̂ nəənn a, maji nya! A bbasinɛn nɛ̂ɛnn nɛ̂n le iya rɔɛ̂ arə asə ta
koo ang. 43 Mba marə ndɔje aw ddeeje kə̂ njê-baanje ləi a kila ndoko guku
41 Jeju

59

Luku 19–20

nɛ̂n dɔi, dâ kiri dɔi ngaâ dâ korei kə yo kə nɛn. 44 Dâ rii kə gɔlde, əi ddəm
dəwje ləi ddəm ngaâ dâ kinyaje marə ər kâra karə nayn dɔ marɛ̂ tə̂ ang,
mba Lubba ddee ta kumain kar tə̂ nəənn, a ə-gərə kar nəənn le ang.»
Jeju tubba njê-nɛ̂n-labbəje kəy-polo Lubba tə̂
45 Jeju

andə kəy-polo Lubba tə̂ aw tubba nje-nɛ̂n-labbəje 46 ngaâ pa
arəde nan: «Lubba pa Makəturu tə̂ laa nan: ‹Kəy ləm a to kəy duju Lubba.
A sese ə-ddaje kəy le to lo kiya-rɔ lə njê-bbokoje wa?› »
47 Naw tɔju nɛ̂n kə ndɔ tɔyn mə kəy-polo Lubba tə̂ le. Mbayje lə njê-poloje
Lubba kə njê-gərəje-Ndu kə tɔkə dəwje aw sangəje ddəw ta tɔlɛ̂. 48 A
n̂-gərəje nɛ̂n kə̂ ta dda bba ta tɔlɛ̂ nɛ̂n ang, mba dəwje tɔyn aw tukaje
mbide nya aw ooje nɛ̂n tar kə̂ tɛɛ̂ tə̂.

20

Nân â arə ddəw Jeju karə dda nɛ̂n nɛ̂nje wa?

Marə ndɔ, Jeju aw tɔju nɛ̂n dəwje kə̂ banya mə kəy-polo Lubba tə̂
ddəm aw ila mbər Tar kə̂ Maji ddəm. Mbayje lə njê-poloje Lubba
kə njê-gərəje-Ndu kə tɔkəje lə Jiipije undaje lo teeje. 2 N̂-dujeje nan: «Nân
bba ari singa karə ə-dda nɛ̂n nɛ̂njeenn wa? Nân njaa bba ari singa wa?»
3 Nilade tə̂ nan: «Əman kara mâ dujuse tar kâra tɔ: 4 Ə-paje arəmje moo,
batɛm lə Jan in dda wa? In rɔ Lubba tə̂ darâ wase in rɔ dəwje tə̂ wa?» 5 A
n̂-paje horode tə̂ nan: «Bbo jilaje tə̂ n-pa nan in rɔ Lubba tə̂ darâ a, nâ pa
nan: ‹Mba ddi bba ə-ndikije tə̂ kə Jan le ang wa?› 6 A bbo n-pa nan dəwje
â ulɛ̂ a, dəwje tɔyn a tilajeje kə ər, mba n̂-gərəje to Jan to nje-kila mbər
tar lə Lubba njaa.» 7 Yeenn le bba dilaje Jeju tə̂ nan: «N-gərə dəw kə̂ ula
Jan arə dda batɛm dəwje le ang.» 8 Jeju pa arəde nan: «Əman kara mâ
bbar ri dəw kə̂ arəm singa kə̂ ta dda nɛ̂n nɛ̂njeenn le karəse ang tɔ.»
Gusu-tar dɔ njê-ddaje kula binyə tə̂
9 Goe

tə̂ a, Jeju unn kutu pa gusu-tar nəənn arə dəwje nan: «Marə dəw
dda ndɔɔ binyə. Ninya kula ndɔɔ le ji njê-ddaje kula binyə tə̂ a nɔtu naw
marə bbe tə̂ mba ndɔ nya. 10 Nɛyn kuja kandə-ko asə a, nje-ndɔɔ le ula
marə nje-kula laa rɔ njê-ddaje kula binyə tə̂ le karə duja kandə binyə
le darə ddee nɛ̂n arɛ̂. A duwaje nje-kula le n̂-tundɛ̂je ngaâ n̂-tubbɛ̂je darə

Luku 20

60

n̂-təl jia baa. 11 N̂-təl nula marə nje-kula kə̂ dang bbay a, duwɛ̂je n̂-tundɛ̂je,
n̂-tajɛ̂je ngaâ n̂-tubbɛ̂je darə n̂-təl jia baa. 12 Gɔl mota laa, n̂-təl nula marə
nje-kula bbay a, darɛ̂je do ngaâ n̂-tubbɛ̂je. 13 Nje-ndɔɔ le pa nan: ‹Ddi â
mâ dda wa? Mâ kula ngonnəm kə̂ m-ndike nya, a du ang, dâ bbəəleje.›
14 A koo njaa kə̂ njê-ddaje kula binyə le ooeje a, n̂-paje nan: ‹Nje-kuwa
nɛ̂n-ndubba le â nəənn, arəje n-tɔlɛ̂je bba karə ta nɛ̂n-ndubba le təl to
ləje.› 15 N̂-ndɔrɛ̂je n̂-teeje saa mə ndɔɔ tə̂ le kə ddang ngaâ n̂-tɔlɛ̂je.» Jeju
duju tar nan: «Yeenn, ddi ngaa bba nje-ndɔɔ le a dda kə de wa? 16 Nâ
ddee tɔl njê-ddaje kula binyə le ngaâ nâ kinya ndɔɔ le ji marə dəwje tə̂ kə̂
dang.»
Dəwje kə̂ banya le ooje tar le a, n̂-paje nan: «Maji karə nɛ̂ɛnn ddee tokə
baann ang!»
17 Jeju ɔru kəmɛ̂ aade ngaâ pa nan: «Tar kə̂ n̂-dda Makəturu tə̂ lə Lubba
nəənn gəle nan ddi wa?
Tar le nan: ‹Ər kə̂ njê-kɔsuje kəy mbətəje le,
təl ddee to singa gɔl kəy kə̂ dungu nangə̂.› »
18 Dəw kə̂ oso dɔ ər tə̂ le a, a guru rɔɛ̂ ngaâ dəw kə̂ ər le oso dɔɛ̂ tə̂ a,
a nyarɛ̂. 19 Kar tə̂ənn njaa mbayje lə njê-poloje Lubba kə njê-gərəje-Ndu
aw sangəje ddəw ta kuwɛ̂, a n̂-bbəəlje kəm dəwje. Mba n̂-gərəje to dede
â Jeju aw pa gusu-tar nəənn ɔju dɔde.
Tar kuka lambo karə tɔkə mbay kə̂ Rɔm
20 Njê-poloje

Lubba kə Njê-gərəje-Ndu le undaje kəmde kə dɔ Jeju tə̂.
Dulaje dəwje kə̂ ddaje rɔde to dəwje kə̂ maji rɔɛ̂ tə̂. Dəwje le awje ta duje
tar mba nɛɛ̂n nɛ̂n, ta bbo dingaje tar kə̂ maji ang tɛɛ̂ tə̂ a, kuwɛ̂ kulɛ̂ ji
njê-gangəje sariya tə̂ kə ji njê-kɔn-bbeje tə̂. 21 Dəwje le dujeje tar nan:
«Nje-nɛ̂n-tɔju, n-gərə to tar-pa ləi kə nɛ̂n-tɔju ləi to kə dɔgɔlɛ̂ ngaâ ar go
marə dəw tə̂ ang. Aw tɔju ddəw lə Lubba tɔkɔrɔ tə̂ njaa. 22 Ndu arəje ddəw
karə juka lambo kə tɔkə mbay kə̂ Rɔm wase ndu arəje ddəw ang wa?»
23 A Jeju gərə gusu ləde le ngaâ ilade tə̂ nan: 24 «Ə-tɔjuje marə kandə
narɛ kâra arə jooje. Əndaji dɔ dəw nəənn kə makəturu kə̂ n̂-dda narɛ tə̂
nəənn le to lə nân wa?» Dilaje tə̂ nan: «To lə tɔkə mbay kə̂ Rɔm.» 25 Yeenn
ngaâ n̂-pa narəde nan: «Arəje tɔkə mbay kə̂ Rɔm nɛ̂n kə̂ to lə tɔkə mbay
kə̂ Rɔm, arəje Lubba nɛ̂n kə̂ to lə Lubba.» 26 Tarje tɔyn kə̂ Jeju pa kəm

61

Luku 20

dəwje tə̂ənn le, dingaje marə nɛ̂n ta kunda nɛ̂n tar dɔɛ̂ tə̂ ang. Tar le dum
dɔde ngaâ dutuje tade.
Tar ndol lə dəwje kə̂ oyje
27 Sadusinyɛje

ddeeje rɔ Jeju tə̂. Sadusinyɛje le toje to dəwje kə̂
paje nan dəwje kə̂ oyje a ndolje ang ngaa. N̂-dujuje tar Jeju nan:
28 «Nje-nɛ̂n-tɔju, oo, Mɔyijə dda makəturu tə̂ nan: ‹Bbo dəw taa dɛnɛ̂n
ngaâ inga ngonn ang a oy a, maji karə ngokɔɛ̂n ta dɛnɛ̂n-ndubba laa uju
nɛ̂n ngannje ture tə̂.› 29 Ləw, marə ngakɔn-naanje eeje siri. Ne kə̂ n̂-to
dərə n̂-taa dɛnɛ̂n ngaâ ninya ngonn ture tə̂ ang, a noy. 30 Nje-goe kə̂ to
joo ləde taa dɛnɛ̂n-ndubba le ngaâ nuju saa ngonn ang, a noy. 31 Mota
ləde taa dɛnɛ̂n-ndubba le a, to tokə baann tɔ. Dede siri kəm njaa n̂-taaje
dɛnɛ̂n-ndubba le, a dujuje saa ang a, doyje. 32 Gode tə̂ a, dɛnɛ̂n-ndubba le
oy tɔ. 33 Ndɔ ndol lə dəwje kə̂ oyje a, nân horo ngakɔn-naanje tə̂ənn a to
nje-dɛnɛ̂n le wa? Mba dede siri tɔyn njaa n̂-taaje dɛnɛ̂n le.» 34 Jeju ilade
tə̂ nan: «Dəwje kə̂ dɔ nangə tə̂ nəənn aw taaje dɛnɛ̂n ngaâ aw taaje ngaw.
35 A dəwje kə̂ oyje kə̂ Lubba a koode to dasəje ta ndol ta kisi kəm baa
duninya tə̂ kə̂ aw ddee le, dede dâ taaje dɛnɛ̂n ang ddəm dâ taaje ngaw
ang ddəm. 36 Dâ kasəje ta koy ang ngaa, mba n̂-toje kâra baa kə anjəje.
N̂-toje to ngann lə Lubba, mba doyje, a n̂-ndolje mban. 37 Mɔyijə tɔju kə
majɛ̂ nan dəwje kə̂ oyje ndolje. Mba nɛ̂n kə̂ Mɔyijə oo bər-kam tə̂ kə̂ dda
tarɛ̂ makəturu tə̂ le, Mɔyijə bbar ri Əbbə-dəwje nan Lubba lə Abaraham,
Lubba lə Ijakə, Lubba lə Jakobbo. 38 Lubba to Lubba lə dəwje kə̂ oyje ang,
n̂-to Lubba lə dəwje kə̂ isije kəm baa, mba dəwje tɔyn isije kəm baa kəm
Lubba tə̂.» 39 Marə njê-gərəje-Ndu ilɛ̂je tə̂ nan: «Nje-nɛ̂n-tɔju, ə-pa tar maji
nya.» 40 Yeenn bba n̂-tay n̂-dujeje tar ang ngaa.
Kristə le to ngonn lə Dabbiti wa?
41 Jeju

pa arəde nan: «Dəwje a kasəje ta pa nan Kristə le to ngonn lə
Dabbiti tokə baânn wa? 42 Dabbiti njaa pa Makəturu tə̂ lə Sɔmje nan:
‹Əbbə-dəwje Lubba pa arə Əbbəmje nan: Isi dɔ ji-kɔləm tə̂
43 ndərəng ta mungu njê-baanje ləi kɔ gɔli tə̂.›
44 A bbo Dabbiti bbar Kristə le to Əbbeeje mban a, Kristə le a to ngonnɛ̂
tɔ bbay tokə baânn wa?»

Luku 20 – 21

62
Aaje rɔse rɔ Njê-gərəje-Ndu tə̂

45 Dəwje

kə̂ banya aw ooje tar lə Jeju a, Jeju pa arə njê-njaje goe tə̂
nan: 46 «Aaje rɔse rɔ njê-gərəje-Ndu tə̂, mba n̂-ndikije ta kula kubbu kə̂
ngal bba ta nja nɛ̂n. N̂-ndikije karə dəwje ddade lapiya natâ. N̂-ndikije
nɛ̂n-kisije kə̂ to kete mə kəy mbɔn-naan tə̂ kə nɛ̂n-kisije kə̂ dunda kete ta
nɛ̂n-kusa tə̂. 47 Daw taaje nɛ̂nje lə dɛnɛ̂n-ndubbaje tɔyn jide tə̂, daw dujuje
Lubba darə kure əw mba kəm dəwje. Mba yeenn bba sariya kə̂ dɔde tə̂ a
ngəng nya kuta lə kəsə dəwje.»

21

Nɛ̂n-karə-baa lə marə dɛnɛ̂n-ndubba

Mə kəy-polo Lubba tə̂, Jeju unn kəmɛ̂ ngaâ oo njê-nɛ̂n-kingaje kə̂
aw ilaje nɛ̂n-karə-baa ləde mə nɛ̂n tə̂. 2 Noo marə dɛnɛ̂n-ndubba
kə̂ to nje-ndoo aw ila ngann kandə narɛ joo mə nɛ̂n tə̂ le tɔ. 3 N̂-pa nan:
«M-pa marəse, kə̂ tɔkɔrɔ, dɛnɛ̂n-ndubba kə̂ to nje-ndoo nəənn ila nɛ̂n bo
uta dəwje tɔyn, 4 mba dede tɔyn narɛ kə̂ dooje nɛ̂n ta dda nɛ̂n ang â dilaje.
A ne, bbay nɛ̂n kə̂ nayn ta karə n̂-ngəm nɛ̂n rɔɛ̂ â nila.»
Jeju pa tar kəy-polo Lubba kə̂ dâ guru
5 Marə

dəwje aw paje tar kəy-polo Lubba daw pitije ərje kə̂ kura kə
nɛ̂nje kə̂ kura kə̂ dəwje arəje to nɛ̂n-karə-baa kə̂ n̂-dda nɛ̂n kəy le. A Jeju
pa nan: 6 «Nɛ̂n tɔyn kə̂ aw ooje nəənn marə ndɔje aw ddee kə̂ dâ guru.
Marə ər a nayn dɔ marɛ̂ tə̂ ang.»
Nɛ̂nje kə̂ a ddeeje kete bba ddutu ndɔ a kasə
7 Dəwje

le dujeje nan: «Nje-nɛ̂n-tɔju, ndɔ kə̂ dda bba nɛ̂ɛnn le a to wa?
Ddi bba a tɔjuje to nɛ̂njeenn le a toje wa?» 8 Jeju ila tə̂ nan: «Aaje rɔse,
arəje dəw ərəse ang, mba dəwje nya a ddeeje kə rim ngaâ dâ paje nan:
‹Əman â m-to Kristə le.› Marɛ̂je a paje nan: ‹Ndɔ nayn ngɔsi baa ngaa.›
Unnje gode ang. 9 Bbo ooje tar ddɔje kə tar dɔ-kətərə kə̂ dəwje a ddaje a,
arəje bbəəl ddase ang, mba maji karə nɛ̂ɛnn le tee dɔngɔr bba. A njangə
baa goe tə̂, a to ddutu ndɔ ang bbay.» 10 Goe tə̂ a, n̂-pa narəde nan: «Marə
gəl-dəwje a kin ta ddɔ kə marə gəl-dəwje ngaâ marə bbe-kɔn a kin ta

63

Luku 21

ddɔ kə marə bbe-kɔn. 11 Nangə a yəkə to bbəəl nya, bbo a koso, rɔ-toje kə̂
dəwje a koyje nɛ̂n nya a koso marə loje tə̂. Marə nɛ̂n-bbəəlje kə nɛ̂n-mɔrije
a kubbaje darâ.»
Nɛ̂n-singaje kə̂ a kinga njê-njaje go Jeju tə̂
12 «A

dɔngɔr bba karə nɛ̂njeenn teeje le, dâ kuwase ngaâ dâ kula kəmse
ndoo tə̂, dâ kilase ji dəwje tə̂ kəy mbɔn-naan tə̂, dâ kilase kəy-kula tə̂, dâ
kaw kə se nɔn tɔkə mbayje tə̂ kə nɔn ngann mbayje tə̂ mbam. 13 Nɛ̂njeenn
le a karəse ddəw karə ə-paje tar ləm kəm dəwje tə̂. 14 Əjəje tar kete mba tar
kə̂ a paje bba ta kɔru nɛ̂n naji ləse ang, 15 mba mâ karəse tar kəm-karɛ kə̂ a
gangə singa njê-baanje ləse ddəm dâ kasəje ta mayn ang ddəm. 16 Kɔnsese
kə bɔsese, ngakɔnse kə njê-nujuje ləse kə njê-buwa-kuraje ləse njaa kara
a kilase ji njê-baanje tə̂ ngaâ dâ tɔl marɛ̂je nya horose tə̂. 17 Dəwje tɔyn
a mbətəse mba rim. 18 A biin dɔse kâra a koso nangə̂ ang. 19 Uwaje arəje
ngəng mba təbbə ləse.»
Nɛ̂n kə̂ a ddee dɔ Jerujalɛm tə̂
20 «Bbo

ooje njê-ddɔje gukuje dɔ bbe kə̂ Jerujalɛm a, ə-gərəje to kar kə̂
dâ tuju nɛ̂n Jerujalɛm ddee ngɔsi. 21 Kar tə̂ənn, maji karə dəwje kə̂ isije
nangə Jude tə̂ aynje ər kə dɔ ddingirije tə̂. Maji karə njê kə̂ isije dann
bbe tə̂ kə̂ Jerujalɛm aynje kə ddang. Maji karə njê kə̂ isije ngann bbeje tə̂
andəje mə bbe tə̂ kə̂ Jerujalɛm ang. 22 Mba a to ndɔ kə̂ Lubba a gangə nɛ̂n
sariya dɔ dəwje tə̂, mba karə nɛ̂nje tɔyn kə̂ n̂-dda Makəturu tə̂ lə Lubba
ddeeje to nɛ̂n kə̂ tɔkɔrɔ. 23 A to ndoo nya karə dɛnɛ̂nje kə̂ uwaje səm kə
dɛnɛ̂nje kə̂ ngannde aw ilje mba, dɔ ndɔje tə̂ənn. Mba nɛ̂n kəm-to-ndoo
kə̂ ngəng a to mə bbe tə̂ le, wungu a kɔn Lubba dɔ dəwje tə̂ kə̂ bbe tə̂
le tɔ. 24 Dâ tɔlde kə tɔkə kiya, dâ kaw kə de to bbərəje horo dəwje tə̂ kə̂
marə bbeje tə̂ tɔyn ngaâ marə dəwje kə̂ gəlde to Jiipije ang a mbɔynje
Jerujalɛm kə gɔlde ndərəng ndɔ kə̂ kar ləde a tunga nɛ̂n.»
Ndɔ ddee lə Ngonn lə dəw
25 «Nɛ̂nje

kə̂ dumje dɔ dəw a teeje kəm kar tə̂ ddəm kəm nɛyn tə̂ ddəm
kəm əndɛtɛrɛndɛnje tə̂ ddəm. Bbəəl a tɔl dəwje kə̂ dɔ nangə tə̂ mba ba-katə

Luku 21 – 22

64

kə̂ kɔrɛ̂ a bbar ngaâ a ləngə. 26 Bbəəl a tɔl dəwje kar tə̂ kə̂ daw ngəbbəje
nɛ̂n nɛ̂n kə̂ a ddee dɔ nangə tə̂, mba singa-mɔnguje kə̂ darâ a yəkəje. 27 Kar
tə̂ənn, dəwje a kooje Ngonn lə dəw kə̂ a ddee mə mum tə̂ kə singa-mɔngu
laa tɔyn ddəm piti laa tɔyn ddəm. 28 Bbo nɛ̂ɛnn unn kutu ta ddee a, arje
njarara dɔ gɔlse tə̂ ta uwaje dɔse kə taar, mba ndɔ kɔruse mə bbərə tə̂
nayn ngɔsi ngaa.»
Gusu-tar dɔ kakə pigə tə̂
29 Goe

tə̂ a, Jeju pa marə gusu-tar arəde nan: «Ooje kakə pigə kə kəsə
kakəje tɔyn. 30 Bbo ooje daw dunjuje a, ə-gərəje to nɛyn nɛ̂n-dubbu ddee
ngɔsi ngaa. 31 Ddəw kâra baa, bbo ooje nɛ̂njeenn kə̂ aw toje a, maji karə
ə-gərəje to kɔn-mbay lə Lubba nayn ngɔsi ngaa. 32 Tɔkɔrɔ, m-pa marəse,
dəwje kə̂ bbokənɛn nəənn a koyje tɔyn ang bbay a, nɛ̂njeenn tɔyn a toje.
33 Dara kə nangə a ndayje, a tarje ləm a ndayje ndɔ kâra ang.»
Maji karə undaje kəmse dɔ rɔse tə̂
34 «Aaje

rɔse! Arəje məse to kə dɔ kay koto tə̂ karə uta dɔse kə kusa nɛ̂n
karə uta dɔse dɔrɔ ang, arəje kəjə-tar mba nɛ̂nje kə̂ nangə̂ nəənn uta dɔse
ang. Bbo baann ang a, ndɔ nəənn le a ddee dɔse tə̂ busu 35 tokə lə bandə
kə̂ aw uwa da, mba ndɔ le a ddee busu dɔ dəwje tə̂ tɔyn kə̂ dɔ nangə tə̂.
36 Maji karə ə-tibbije ang, ə-dujuje Lubba kə kar tɔyn, yeenn bba â kingaje
singa ta tee nɛ̂n ta nɛ̂n tə̂ kə̂ a ta ddee le ddəm ta kar nɛ̂n taar nɔn Ngonn
lə dəw tə̂ ddəm.»
37 Lo arɛ a, Jeju aw tɔju nɛ̂n mə kəy-polo Lubba tə̂ ngaâ lo ndul a, naw
to dɔ ddingiri Olibəje tə̂. 38 Dəwje tɔyn awje rɔɛ̂ tə̂ kəy-polo Lubba tə̂ kə
əndɔɔ baa ta koo tar laa.

22

Mbayje lə Jiipije sangəje ddəw mba tɔl Jeju

Ndɔ kusu mapa kə̂ n̂-dda kə wum ang ddee ngɔsi. Daw bbar kusu
le nan Pakə. 2 Mbayje lə njê-poloje Lubba kə njê-gərəje-Ndu aw
sangəje gusu kə̂ ta tɔl nɛ̂n Jeju, a n̂-bbəəlje kəm dəwje. 3 Yeenn ngaâ Satan
andə mə Judas tə̂ kə̂ daw bbarɛ̂ nan Iskariyotə. Nee horo njê-kaw-kulaje
tə̂ lə Jeju kə̂ dɔku gire joo le. 4 Judas le aw oo mbayje lə njê-poloje Lubba

65

Luku 22

kə mbayje lə njê-ngəmje ta-kəy-polo Lubba karə dooje ta naan dɔ gusu tə̂
kə̂ nâ kila nɛ̂n Jeju jide tə̂. 5 Rɔde nəəlde ngaâ dunnje ndude ta karɛ̂ narɛ.
6 Judas ndiki tə̂ kə de ngaâ aw sangə ddəw kə̂ maji kə̂ nâ kila nɛ̂n Jeju
jide tə̂ bba karə dəwje kə̂ banya gərəje ang.
Jeju ula njê-kaw-kulaje karə n̂-ddaje muru Pakə
7 Ndɔ

kusu mapa kə̂ n̂-dda kə wum ang le asə ngaâ ndɔ tɔl ngann batəje
dda nɛ̂n muru Pakə le asə tɔ. 8 Jeju ula Piyɛr kə Jan. N̂-pa narəde nan:
«Awje aw ddaje muru Pakə arəje jaw jɔnje.» 9 N̂-paje darɛ̂je nan: «Lo kə̂
dda bba ə-ndiki karə jaw dda muru Pakə le kə tə̂ wa?» 10 Nilade tə̂ nan:
«Ooje, bbo andəje mə tɔkə bbe tə̂ toonn a, marə dəw kə̂ oto jo-maann a
kingase. Awje goe tə̂ mə kəy tə̂ kə̂ nâ kandə tə̂ 11 ta ə-paje arə nje-kəy le
nan: ‹Nje-nɛ̂n-tɔju ulaje rɔi tə̂ nan: Kəy kə̂ dda â əman kə njê-njaje gom
tə̂ ja kɔn muru Pakə kə tə̂ wa?› 12 A nâ tɔjuse marə mə kəy kə̂ tatə kə̂
n̂-gɔl tokə kete mban kə̂ to dɔ marɛ̂ tə̂ taar. Nɛ̂nje tɔyn to məɛ tə̂. Ə-ddaje
nɛ̂n-kusa arəjeje lo tə̂ənn le.» 13 Dawje ngaâ dingaje nɛ̂nje le tɔyn tokə
n̂-pa narəde le ngaâ n̂-ddaje muru Pakə le.
Muru mə-kâra
14 Kar

nɛ̂n-kusa le asə a, Jeju isi ta nɛ̂n-kusa tə̂ le, ne kə njê-kaw-kulaje
le. 15 N̂-pa narəde nan: «M-ndiki nya ta kusa Pakə nəənn kə se kete bba ta
koo ndoo. 16 Tɔkɔrɔ, m-pa marəse, mâ kɔn muru Pakə ang ngaa ndərəng
ndɔ kə̂ Lubba a tɔju gəle mə Bbe-kɔn tə̂ laa.» 17 Nunn maann-binyə kə̂ əngo
tə̂, narə wooyo Lubba ngaâ n̂-pa nan: «Ə-taaje maann-binyə kə̂ əngo tə̂
nəənn ə-kaynje naan ayje. 18 Tɔkɔrɔ, m-pa marəse, unn kute kar tə̂ nəənn,
mâ kay maann-binyə ang ndərəng ndɔ kə̂ kɔn-mbay lə Lubba a ddee.»
19 Goe tə̂ a, nunn mapa, narə wooyo Lubba, n̂-tətə narəde ngaâ n̂-pa nan:
«Mapa nəənn to da-rɔm kə̂ munn marə mba tar dɔse. Ə-ddaje nɛ̂n nəənn
mba kole nɛ̂n məse dɔm tə̂.» 20 N̂-dda tokə baann kə maann-binyə kə̂ əngo
tə̂ le tɔ. Go nɛ̂n-kusa tə̂ le a, nunn maann-binyə kə̂ əngo tə̂ le narəde ngaâ
n̂-pa nan: «Maann-binyə kə̂ əngo tə̂ nəənn, to dɔnɔn kə̂ siki kə̂ Lubba ɔsu
kə se ddəw məsəm tə̂ kə̂ kayn mba tar dɔse. 21 A ooje, dəw kə̂ a kunn dɔm
isi səm ta nɛ̂n-kusa tə̂ nəənn. 22 Ngonn lə dəw a koy, mba to nɛ̂n kə̂ Lubba

Luku 22

66

â ɔju. A, a to ndoo nya karə dəw kə̂ a kunn dɔ Ngonn lə dəw le.»
dujuje naan se nân horode tə̂ â, a dda nɛ̂n kə̂ be le wa?

23 Daw

Nân â to dəw kə̂ uta kəseje wa?
24 Njê-njaje

go Jeju tə̂ aw maynje naan tar ta gərə se nân dâ kooeje
to dəw kə̂ uta marɛ̂je horode tə̂ wa? 25 Jeju pa arəde nan: «Mbay-bbeje
aw ɔnje dɔ dəwje ngaâ dəwje kə̂ bo aw ddaje arəje dəwje aw bbarjede
to njê-ddaje maji. 26 A əngase to tokə baann ang. Maji karə dəw kə̂ bo
horose tə̂ ddee tokə lə ngonn. Maji karə dəw kə̂ ɔn dɔ njê-marɛ̂je to tokə
lə nje-kula. 27 Nân â to dəw kə̂ bo wa? Dəw kə̂ isi ta nɛ̂n-kusa tə̂ wase
dəw kə̂ aw unda nɛ̂n-kusa nɔn nje-marɛ̂ tə̂ le wa? Dəw kə̂ isi ta nɛ̂n-kusa
tə̂ le â to dəw kə̂ bo ang wa? A əman, mee horose tə̂ tokə lə nje-kula lə
dəwje. 28 Sese le ə-naynje səm mə nɛ̂n kəm-to-ndoo tə̂ kə̂ ingam. 29 Mba
yeenn bba, mâ karəse Bbe-kɔn le tokə Bɔmje arəm le, 30 mba karə usaje
nɛ̂n ddəm ayje nɛ̂n ddəm dɔ tabələ tə̂ ləm mə Bbe-kɔn tə̂ ləm ngaâ karə
isije ngende-mbayje tə̂, mba gangə sariya dɔ gəl-kuju ngann Ijarayɛlje tə̂
kə̂ dɔku gire joo.»
Jeju pa nan Piyɛr a mayn tar laa
31 Əbbə-dəwje

pa nan: «Simɔn, Simɔn, Satan duju ta pərəse tokə daw
pərə waa. 32 A əman, m-duju Lubba mba tar ləi ta karə mə-kunn ləi oso
ang ngaâ karə bbo ə-təl rɔm tə̂ a, ə-dda arə ngakɔinje ingaje singa.»
33 Piyɛr pa arə Jeju nan: «Əbbə-dəwje, m-to ngɔsi ta kaw səi kəy-kula
tə̂ ddəm ta koy səi ddəm.» 34 Jeju ilɛ̂ tə̂ nan: «Piyɛr m-pa mari, kete bba
karə kuran nɔn bbokənɛn, â mayn tar ləm gɔl mota, â pa nan ə-gərəm
ang.»
Maji karə njê-njaje go Jeju tə̂ ddaje singa dɔ rɔde tə̂
35 Jeju pa arəde bbay nan: «Ndɔ kə̂ mulase marə awje kə narɛ ang ddəm

bbɔl ang ddəm nɛ̂n-gɔl ang ddəm le, marə nɛ̂n duse wa?» Dilɛ̂je tə̂ nan:
«Nɛ̂n kâra duje ang.» 36 Yeenn ngaâ n̂-pa narəde nan: «Kə̂ bbasinɛn, dəw
kə̂ narɛ laa to a, unn, ddəw kâra baa, dəw kə̂ bbɔl laa to a, unn. A bbo
dəw kə̂ tɔkə kiya laa goto a, labbə kubbu-kul laa ndoko nɛ̂n tɔkə kiya.

67

Luku 22

37 Mba

m-pa marəse: Maji karə tar nɛ̂nje kə̂ n̂-pa dɔm tə̂ mə Makəturu
tə̂ lə Lubba nəənn ingam njaa. Tar le nan: ‹Dəwje ooeje to marə dəw kə̂
maji ang.› Tar kə̂ dɔm tə̂ nəənn le ddee ngɔsi ta kɔsu kɔnyɛ̂ baann tɔkɔrɔ
ngaa.» 38 Njê-njaje go Jeju tə̂ le paje arɛ̂ nan: «Əbbə-dəwje, tɔkə kiya â ee
joo nəənn.» Jeju pa arəde nan: «Yeenn njaa asə.»
Jeju duju Lubba dɔ ddingiri olibəje tə̂
39 Jeju

in mə kəy tə̂ le tee ngaâ aw dɔ ddingiri Olibəje tə̂ tokə naw
dda kə ndɔ tɔyn. Njê-njaje goe tə̂ awje goe tə̂. 40 N̂-tee lo tə̂ənn le a, n̂-pa
narəde nan: «Ə-dujuje Lubba, mba karə osoje mə nɛ̂n-nan tə̂ ang.» 41 Goe
tə̂ a, nɔru rɔɛ̂ naw ddəw əw asə kɔr ər kə̂ dəw ila ngaâ nɔsu gɔlɛ̂ nangə̂,
n̂-duju Lubba, 42 n̂-pa nan: «Bɔy, bbo ə-ndiki a, uta əngo kəm-to-ndoo
nəənn dɔm tə̂ kə ddang. Ə-dda tokə ye kə̂ məi ndiki bbo tokə ye kə̂ məm
ndiki ang.» 43 Karɛ̂ tə̂ənn njaa marə anjə tee ingɛ̂ mba karɛ̂ singa. 44 Bbəəl
uta dɔ Jeju arə n̂-duju Lubba nya. Tətə kə̂ rɔɛ̂ tə̂ təl ddee tokə lə kɔr məsə
ngaâ aw gayn nangə̂.
45 Go duju tə̂ kə̂ n̂-duju Lubba le a, nin taar n̂-ddee rɔ njê-njaje goe tə̂
le, a ningade dɔ bbi tə̂ mba rɔde nəəlde ang nyɔm. 46 N̂-pa narəde nan:
«Mba ddi bba aw tibbije wa? Inje taar, ə-dujuje Lubba, mba karə osoje
mə nɛ̂n-nan tə̂ ang.»
Duwa Jeju
47 Jeju aw pa tar bbay a, dəwje kə̂ banya ddee teeje. Marə nje-kaw-kula

laa kâra horode tə̂ kə̂ dɔku gire joo kə̂ ria nan Judas ɔru nɔn dəwje kə̂
banya le. Judas le ddee ngɔsi kə Jeju ta to mbia. 48 Jeju pa arɛ̂ nan: «Judas,
ə-to mbi Ngonn lə dəw mba kilɛ̂ nɛ̂n ji dəwje tə̂ wa?»
49 Njê-njaje go Jeju tə̂ le ooje nɛ̂n kə̂ a ta to le a, n̂-paje nan:
«Əbbə-dəwje, n-tuka dəwje kə tɔkə kiyaje ləje le wa?» 50 Marɛ̂ kâra horode
tə̂ tuka mbi nje-kula lə tɔkə nje-polo Lubba ti, to mbia kə̂ kɔl. 51 A Jeju
pa nan: «Asə baann!» Nula jia nɔru nɛ̂n mbi dingaw le narə mbia le təl
ture tə̂. 52 Goe tə̂ a, Jeju pa arə mbayje lə njê-poloje Lubba kə nje-kɔn dɔ
dəwje kə̂ aw ngəmje kəy-polo Lubba kə tɔkəje kə̂ ddeeje ta kuwɛ̂ le nan:
«Oomje to dəw kə̂ maji ang bba ə-ddeeje kə tɔkə kiya kə kakəje bba ta
kuwam nɛ̂n wa? 53 Mee kə se kəy-polo Lubba tə̂ kə ndɔ tɔyn, a dəw uwam

Luku 22

68

ang. A bbasinɛn kar nəənn to ləse ddəm to kar lə singaje kə̂ lo ndul tə̂
karə dɔnje mbay ləde ddəm.»
Piyɛr mayn tar lə Jeju
54 Dəwje

le uwaje Jeju ngaâ awje saa, andəje saa kəy lə tɔkə nje-polo
Lubba. A Piyɛr unn gode aw nja ddəw əw. 55 N̂-yəlje puru dann lo tə̂ mə
ndoko tə̂ le disije tɛɛ̂ tə̂. A Piyɛr isi horode tə̂. 56 Marə nje-kula kə̂ dɛnɛ̂n
ooe ta puru tə̂ le ngaâ ɛɛ̂ a, pa nan: «Dingaw nəənn nja kə Jeju tɔ.» 57 A
Piyɛr mayn nan: «Dɛnɛ̂n, m-gəre ang.»
58 Ngaji goe tə̂ a, marə dəw ooe ngaâ pa nan: «Əi, ee horo njê-njaje go
Jeju tə̂ tɔ.» A Piyɛr pa arə dəw le nan: «Mee horode tə̂ ang!»
59 Asə gɔl kar kâra a, marə dəw pa arə ngəng bbay nan: «Tɔkɔrɔ, dingaw
nəənn nja saa, mba n̂-to dəw kə̂ Galile.» 60 A Piyɛr ilɛ̂ tə̂ nan: «Ya, m-gərə
tar kə̂ a ta pa nəənn ang.»
Piyɛr aw pa tar bbay a, kar tə̂ənn njaa kuran nɔn. 61 Əbbə-dəwje turu
rɔɛ̂ ngaâ aa Piyɛr le. Piyɛr le ole məɛ̂ dɔ tar tə̂ kə̂ Əbbə-dəwje pa arɛ̂ nan:
«Kete bba karə kuran nɔn bbokənɛn, â mayn pa nan ə-gərəm ang gɔl mota
le.» 62 Piyɛr tee ddaka ngaâ nɔn nya.
Dəwje tajije Jeju
kə̂ aw ngəmje Jeju le aw kokeje ngaâ aw tundɛ̂je. 64 N̂-tɔje
kəmɛ̂ kə kubbu ngaâ n̂-dujeje nan: «Nân â undai wa? Ə-pa arə joo.»
65 N̂-tajɛ̂je nya kə nɛ̂n-tajije dang dang.
63 Dəwje

Daw kə Jeju lo gangə sariya tə̂
66 Lo

arɛ a, mbɔn-naan lə tɔkəje lə Jiipije, mbayje lə njê-poloje Lubba
kə njê-gərəje-Ndu mbɔnje naan ngaâ arəje n̂-ddee kə Jeju lo gangə sariya
tə̂. 67 N̂-paje nan: «Bbo ə-to Kristə le a, ə-pa arəje.» Jeju ilade tə̂ nan: «Bbo
m-pa marəse a, â ndikije tə̂ səm ang. 68 Ngaâ bbo m-dujuse tar a, â kilamje
tə̂ ang. 69 A kunn-kute bbasinɛn, Ngonn lə dəw a kisi dɔ ji-kɔl Lubba tə̂
kə̂ to nje-singa-mɔngu.» 70 Dede tɔyn n̂-paje nan: «Yeenn a, ə-to Ngonn lə
Lubba wa?» Nilade tə̂ nan: «Sese njaa ə-paje mban, m-to ne le.» 71 Yeenn

69

Luku 23

ngaâ n̂-paje bbay nan: «Ddi â ta koo tar lə njê-tar-najije dda nɛ̂n bbay wa?
Jeje njaa joo tar kə̂ tɛɛ̂ tə̂ mban.»

23

Daw kə Jeju nɔn Pilatə tə̂

Dəwje le tɔyn inje awje kə Jeju nɔn Pilatə tə̂. 2 Dulaje tar tɛɛ̂ tə̂
nan: «Jinga dingaw nəənn, naw nɔsu kutu dəwje ta karə n̂-ddaje
dɔ-ngəng. N̂-pa narə dəwje ta karə dukaje lambo darəje tɔkə mbay kə̂ Rɔm
ang ngaâ n̂-pa nan ne njaa n̂-to Kristə le, n̂-to tɔkə mbay.» 3 Pilatə duju tar
Jeju nan: «Ə-to tɔkə mbay lə Jiipije wa?» Jeju ilɛ̂ tə̂ nan: «Əi njaa ə-pa.»
4 Pilatə pa arə mbayje lə njê-poloje Lubba kə dəwje kə̂ banya le nan:
«Minga marə nɛ̂n kə̂ asə karə munda nɛ̂n tar dɔ dingaw tə̂ nəənn kâra ang.»
5 A n̂-təlje n̂-paje darə ngəng nya bbay nan: «Naw tɔju nɛ̂n naw nɔsu nɛ̂n
kutu dəwje narə aw ddaje dɔ-ngəng nangə tə̂ kə̂ Galile tɔyn. Nunn kute
nangə tə̂ kə̂ Jude ndərəng lo tə̂ nəənn.»
6 Pilatə oo tarjeenn le a, duju ta gərə se dingaw nəənn to dəw kə̂
Galile wa? 7 N̂-pa darɛ̂ nan Jeju in nangə tə̂ kə̂ tɔkə mbay Erodə â ɔn
dɔɛ̂ bba ddee. Mba yeenn bba, nula Jeju le narə Erodə. A Erodə le kara
ee Jerujalɛm mə ndɔje tə̂ənn le tɔ.
Daw kə Jeju nɔn Erodə tə̂
8 Erodə

oo Jeju a, rɔɛ̂ nəəle nya, mba ləw baa njaa naw sangə ddəw ta
kooe, mba noo tarje nya kə̂ dəwje aw paje dɔɛ̂ tə̂ ngaâ nunda məɛ̂ karə
Jeju dda marə nɛ̂n-mɔrije arə noo. 9 N̂-duju tar Jeju nya. A Jeju ilɛ̂ tə̂ ang.
10 Mbayje lə njê-poloje Lubba kə njê-gərəje-Ndu eeje tə̂ənn, daw dundaje
tar dɔ Jeju tə̂ kə singa singa. 11 Erodə kə mbambaje laa ooeje maji ang
kəmde tə̂. N̂-kokeje ngaâ dulɛ̂je kubbu kə̂ ndɔnrɛn. Goe tə̂ a, dulɛ̂je darə
Pilatə guku. 12 Ndɔɛ̂ tə̂ənn njaa, Pilatə de kə Erodə kə̂ n̂-toje to njê-baanje
lə naan le, n̂-təlje to njê-buwa-kuraje lə naan ngaa.
N̂-gangə sariya-yo dɔ Jeju tə̂
13 Pilatə

bbar mbayje lə njê-poloje Lubba kə njê-kɔnje dɔ dəwje kə
njê-bbeje le, 14 n̂-pa narəde nan: «Ə-ddeeje kə dingaw nəənn kete arəmje
ngaâ ə-paje nan: ‹Naw nɔsu kutu dəwje narə dda dɔ-ngəng.› Ooje, m-duje

Luku 23

70

tar kəmse tə̂. A minga marə majang kâra kə̂ n̂-dda bba undaje nɛ̂n tar dɔɛ̂
tə̂ le ang. 15 Erodə kara inga majang kə̂ n̂-dda kâra ang tɔ. Mba yeenn bba
nulɛ̂ narəje guku. Dingaw nəənn dda marə nɛ̂n kâra kə̂ asə yo ang. 16 Mâ
karə dundɛ̂ kə ndəy, a mâ kinyɛ̂.» [17 Ndɔ kusu Pakə kâra kâra tɔyn, Pilatə
aw ɔru dəw kâra kəy-kula tə̂.]
18 Dəwje le tɔyn paje kə taar nan: «Ə-tɔl dingaw nəənn, a ɔru Barabas
arəje!» 19 Barabas le duwɛ̂ dilɛ̂ kəy-kula tə̂, mba nee horo marə dəwje tə̂
kə̂ ddaje dɔ-ngəng mə bbe tə̂ ddəm n̂-tɔl dəw ddəm.
20 Pilatə pa tar arəde bbay, mba n̂-ndiki ta kinya Jeju. 21 A duruje əkii
nan: «Ə-tɔlɛ̂ kakə-dəsə tə̂! Ə-tɔlɛ̂ kakə-dəsə tə̂!»
22 Pilatə pa arəde kə̂ gɔl mota laa nan: «Majang ddi â n̂-dda wa? Minga
marə nɛ̂n kə̂ n̂-dda kə̂ asə yo ang. Mâ karə dundɛ̂, a dinyɛ̂.» 23 A dəwje
le uruje əkii dujeje nɛ̂n nya karə n̂-tɔl Jeju kakə-dəsə tə̂. Əkii ləde le
uta dɔ Pilatə. 24 Yeenn bba Pilatə unn ndu ta dda nɛ̂n kə̂ daw dujuje le.
25 Nɔru Barabas kə̂ dəwje le dujeje karə nɔrɛ̂ le, ne kə̂ dilɛ̂ kəy-kula tə̂ mba
dɔ-ngəng kə dəw kə̂ n̂-tɔlɛ̂ le. A nula Jeju jide tə̂ karə n̂-ddaje saa nɛ̂n tɔyn
kə̂ məde ndiki.
Daw kə Jeju ta tɔlɛ̂
26 Mbambaje

aw awje kə Jeju a, dingaje Simɔn kə̂ bbe tə̂ kə̂ Sirɛnn, nin
ndɔɔ̂ naw təl kə bbeê. Duwɛ̂je dundaje kakə-dəsə le dɔɛ̂ tə̂ darə noto n̂-nja
nɛ̂n go Jeju tə̂.
27 Dəwje kə̂ banya kə dɛnɛ̂nje aw unnje go Jeju le. Dɛnɛ̂nje le aw undaje
karde aw nɔnje nɛ̂n mbɛɛ̂. 28 Jeju turu rɔɛ̂ kə rɔde tə̂ ngaâ pa nan: «Dɛnɛ̂nje
kə̂ Jerujalɛm, ə-nɔnje mba sese njaa kə ngannse bbo ə-nɔnje mbam ang.
29 Ooje, marə ndɔje aw ddeeje kə̂ dəwje a paje nan: ‹Maji arə dɛnɛ̂nje
kə̂ awje katə, dede kə̂ dujuje ang bbay kə dede kə̂ darəje mba ngonn il
ndɔ kâra ang!› 30 Mə ndɔje tə̂ənn le, dəwje a paje karə ddingirije nan:
‹Osoje dɔje tə̂!› Dâ paje karə dɔkubbaje nan: ‹Ə-dəbbəje dɔje tə̂!› 31 Mba
bbo dəwje ddaje nɛ̂n kə kakə kə̂ təbbə tokə be a, kakə kə̂ tutu a to tokə
baânn wa?»
32 Kar tə̂ənn, daw daw kə dingawje joo kə̂ toje to njê-nɛ̂n-ddaje kə̂ maji
ang ta tɔlde naan tə̂ kə Jeju tɔ.

71

Luku 23

Mbambaje bbərəje Jeju kakə-dəsə tə̂
33 N̂-teeje

lo tə̂ kə̂ daw bbar nan «Ka-dɔ-dəw» a, n̂-bbərəje Jeju
kakə-dəsə tə̂ ngaâ n̂-bbərəje njê-nɛ̂n-ddaje kə̂ maji ang kə̂ joo le
kakə-dəsəje tə̂ tɔ. Kâra dɔ ji-kɔl Jeju tə̂, a kâra dɔ ji-gəle tə̂. 34 Jeju pa
nan: «Bɔy, ɔru tar dɔde tə̂, mba n̂-gərəje nɛ̂n kə̂ daw ddaje ang.»
N̂-ddɔje mbari n̂-kaynje nɛ̂n naan kubbuje laa. 35 Dəwje arje tə̂ənn aw
ooje nɛ̂njeenn le. Mbayje lə Jiipije aw kokoje Jeju nan: «Naji marə dəwje.
A bbo n̂-to Kristə kə̂ Lubba mbəre a, maji karə naji da-rɔɛ̂ njaa ngaa.»
36 Mbambaje kara kokeje. Dawje ngɔsi saa, darɛ̂je maann-binyə kə̂ masə.
37 N̂-paje nan: «Bbo ə-to tɔkə mbay lə Jiipije a, əi njaa aji rɔi!» 38 N̂-bbərə
makəturu dɔ kakə-dəsə tə̂ le taar nan: «Tɔkə mbay lə Jiipije â nəənn.»
39 Marə dəw kə̂ maji ang kâra kə̂ n̂-bbəre kakə-dəsə tə̂ le taji Jeju pa
nan: «Ə-to Kristə le ang wa? Maji karə əi njaa aji da-rɔi bbo ajije!» 40 A
dəw kə̂ maji ang kə̂ kâra ndangə nje-marɛ̂ le nan: «Ə-bbəəl Lubba ang wa?
Əi kara n̂-gangə sariya dɔi tə̂ tokə laa tɔ. 41 Sariya ləje to kə dɔgɔlɛ̂, mba
to kuka nɛ̂nje kə̂ maji ang kə̂ n-dda â jinga. A ne, n̂-dda nɛ̂n kə̂ maji ang
kâra ang.» 42 N̂-pa narə Jeju nan: «Jeju, ole məi dɔm tə̂ ndɔ tə̂ kə̂ â təl
ddee kɔn-mbay.» 43 Jeju pa arɛ̂ nan: «Tɔkɔrɔ, m-pa mari, bbokənɛn a kisi
səm paradis tə̂.»
Jeju oy
44 Gɔl

kar aw ngɔsi kə dɔku gire joo a, lo ndul dɔ nangə tə̂ le tɔyn
ndərəng gɔl kar mota kə̂ lo-kul tə̂. 45 Kar ɔsu ang ngaâ kubbu kə̂ n̂-gangə
nɛ̂n mə kəy-polo Lubba tiir dannâ joo. 46 Jeju uru əkii pa nan: «Bɔy, minya
ndilim mə jii tə̂.»
Goe tə̂ a, noy. 47 Nje-kɔn dɔ mbambaje oo nɛ̂njeenn le a, ɔsu gaji Lubba
pa nan: «Tɔkɔrɔ njaa dəw nəənn to gatə gatə.»
48 Dəwje kə̂ banya kə̂ arje lo nɛ̂nje tə̂ənn le ooje nɛ̂nje kə̂ toje le ngaâ
undaje karde təlje nɛ̂n kə bbeê. 49 Dəwje tɔyn kə̂ gərəje Jeju kə dɛnɛ̂nje
kə̂ inje saa Galile tə̂ awje saa arje ddəw əw bba aw ooje nɛ̂nje kə̂ aw toje
le.

Luku 23 – 24

72
Jojɛpə dubbu Jeju

50–51 Marə

dingaw, ria nan Jojɛpə, n̂-to dəw kə̂ maji ddəm dəw kə̂
gatə gatə ddəm. N̂-to dəw kə̂ Arimate kə̂ to marə tɔkə bbe lə Jiipije.
Naw ngəbbə kɔn-mbay lə Lubba. Nee horo njê-gangəje sariya tə̂ le. A ne,
n̂-mbətə sariya kə̂ njê-gangəje sariya marɛ̂je gangəje dɔ Jeju tə̂ kə nɛ̂nje
kə̂ n̂-ddaje kə Jeju le. 52 Jojɛpə le aw rɔ Pilatə tə̂, duju ta kunn yo Jeju.
53 Nɔru niinn Jeju kakə-dəsə tə̂ nila nangə̂, n̂-kə niinn le kə kubbu, naw
nila mə buwa-yo tə̂ kə̂ duru mə ər tə̂. Buwa-yo le dila niinn dəw məɛ tə̂
ndɔ kâra ang bbay. 54 Ndɔɛ̂ le to ndɔ gɔl nɛ̂n, mba ndɔ-kuwa-rɔ lə Jiipije
a ta kunn-kute.
55 Dɛnɛ̂nje kə̂ inje kə Jeju Galile tə̂ ddeeje saa le awje kə Jojɛpə aw
ooje buwa-yo le kə gusu kə̂ Jojɛpə ila nɛ̂n niinn Jeju mə buwa-yo tə̂ le.
56 N̂-təlje mba kaw gɔl ubbu kə yamboje kə̂ ta kuwa nɛ̂n ninn le. Goe tə̂
a, duwaje rɔde tokə ndu pa, mba to ndɔ-kuwa-rɔ lə Jiipije.

24

Jeju kə̂ oy le ndol

Ndɔ-kuwa-rɔ tə̂ kə əndɔɔ baa, dɛnɛ̂nje le teeje awje kə yamboje
kə̂ dede njaa n̂-gɔlje le buwa-yo tə̂ le. 2 Dooje a, ər kə̂ dutu nɛ̂n
ta buwa-yo le tokə ndubbu kə ddang. 3 Dandəje mə buwa tə̂ le a, dooje
niinn Əbbə-dəwje Jeju le ang. 4 Dəjəje nɛ̂n kə̂ dooje le pin. A ta koo a,
dingawje joo kə̂ ulaje kubbu kə̂ ndɔnrɛn undaje lo tee ingajede. 5 Bbəəl
uta dɔ dɛnɛ̂nje le ngaâ dulaje dɔde kə nangə̂. Dingawje kə̂ joo le paje
arəde nan: «Mba ddi bba aw sangəje dəw kə̂ isi kəm baa horo dəwje tə̂
kə̂ oyje wa? 6 Nee nəənn ang, n̂-ndol mban. Oleje məse dɔ tar tə̂ kə̂ n̂-pa
narəse, kar tə̂ kə̂ n̂-nayn nɛ̂n Galile le. Kar tə̂ənn le n̂-pa nan: 7 Maji karə
dula Ngonn lə dəw ji njê-nɛ̂n-ddaje tə̂ kə̂ maji ang. Dâ tɔlɛ̂je kakə-dəsə tə̂
ngaâ ndɔ mota a, nâ ndol.»
8 Ngaâ doleje məde dɔ tarje tə̂ lə Jeju le. 9 Dinje ta buwa-yo tə̂ le n̂-təlje
mba kɔru gəl nɛ̂njeenn tɔyn karə njê-kaw-kulaje lə Jeju kə̂ dɔku gire kâra
kə kəsə dəwje tɔyn. 10 Mari kə̂ Magədala kə Jani kə Mari kɔn Jakəje kə
marə dɛnɛ̂nje â paje tar le arə njê-kaw-kulaje le. 11 A dooje tar lə dɛnɛ̂nje
le to tar mbə ngaâ n̂-ndikije tə̂ ang. 12 A Piyɛr in aayn ngɔru aw ta buwa-yo
tə̂ le. Nula gɔsɛ̂ a, ta-kubbu kə̂ to nangə̂ â noo ngaâ naw təl kə kə̂y a, dɔɛ̂
ayn mba nɛ̂n kə̂ to le.

73

Luku 24

Jeju tee inga marə njê-njaje goe tə̂ ddəw Emawus tə̂
13 Ndɔɛ̂ tə̂ənn

njaa dəwje joo horode tə̂ awje kə marə bbe tə̂ kə̂ ria nan
Emawus kə̂ əw asə kilometere dɔku gire kâra kə Jerujalɛm. 14 Daw tɔnje
tam nɛ̂nje tɔyn kə̂ toje le. 15 Kar tə̂ kə̂ daw tɔnje tam le ngaâ daw maynje
naan tar a, Jeju ddee ngɔsi kə de ngaâ aw nja kə de. 16 Daw dooeje, a
marə nɛ̂n ɔkude ddəw karə n̂-gəreje. 17 N̂-pa narəde nan: «Tar ddi bba aw
paje horose tə̂ aw njaje nɛ̂n nəənn wa?» Darje lo kâra, rɔde nəəlde ang.
18 Marɛ̂ kâra horode tə̂ kə̂ ria nan Kelewopas ilɛ̂ tə̂ nan: «Nɛ̂nje kə̂ toje mə
ndɔje tə̂ nəənn, əi kə kari baa njaa ə-to dəw kə̂ Jerujalɛm kə̂ gərə tarɛ̂ ang
wa?» 19 Jeju dujude nan: «Ddi wa?» Dilɛ̂je tə̂ nan: «Nɛ̂n kə̂ inga Jeju kə̂
Najarɛtə. N̂-to nje-kila mbər tar lə Lubba kə̂ ngəng nya ddəw kula tə̂ ddəm
ddəw tar tə̂ ddəm nɔn gɔl Lubba tə̂ kə nɔn gɔl dəwje tə̂ tɔyn. 20 Mbayje
lə njê-poloje Lubba kə̂ bbeê ləje kə tɔkə mbayje ləje ilɛ̂je ji dəwje tə̂ arə
n̂-gangəje sariya-yo dɔɛ̂ tə̂ ngaâ n̂-tɔlɛ̂ kakə-dəsə tə̂. 21 Jeje, junda məje to
nɛ̂n â nâ kɔru Ijarayɛl kɔ bbərə tə̂. A nɛ̂ɛnn kə̂ to le, ndərəng bbokənɛn to
ndɔ mota laa ngaa. 22 Tɔkɔrɔ, marə dɛnɛ̂nje horoje tə̂ ddee paje marə tar
kə̂ dum dɔje. Dawje kə əndɔɔ baa dɔbarə tə̂, 23 a dingaje niinn Jeju le ang.
N̂-təlje n̂-ddee n̂-paje tar lə anjəje kə̂ teeje ingajede ngaâ paje nan Jeju le
isi kəm baa. 24 Marə dəwje kə̂ eeje kə je awje ta buwa-yo tə̂ le. Dooje
nɛ̂nje le tokə dɛnɛ̂nje le paje, a Jeju le dooeje ang.» 25 Jeju pa arəde: «See
njê-dɔ-gotoje! Tarje tɔyn kə̂ njê-kilaje mbər tar lə Lubba paje arəse le,
ə-ndikije tə̂ kə de kə ngɔru ang mba ddi wa? 26 Maji karə Kristə le oo
ndoo tokə baann kete bba karə ninga piti ji Lubba tə̂ ang wa?» 27 Jeju
unn kutu kɔru gəl nɛ̂nje kə̂ Mɔyijə kə njê-kilaje mbər tar lə Lubba tɔyn
paje dɔɛ̂ tə̂ makəturuje tə̂ le.
28 N̂-teeje ngɔsi kə bbe kə̂ daw dawje kə tə̂ le a, Jeju dda tokə nâ ta
nday kaw lo tə̂ kə̂ ddəw əw. 29 A n̂-gangɛ̂je nan: «Ə-nayn kə je, mba lo aw
wul ngaâ kar a ta kandə ngaa.» Nandə mə bbe tə̂ le ngaâ n̂-nayn kə de.
30 Nisi ta nɛ̂n-kusa tə̂ kə̂ de a, nunn mapa, narə wooyo Lubba ngaâ goe tə̂
a, n̂-tətə dannâ n̂-kaynde. 31 Yeenn ngaâ kəmde uja dɔɛ̂ tə̂ arə n̂-gəreje. A
niki kəmde tə̂ nyɔm. 32 N̂-paje tar horode tə̂ nan: «Kar tə̂ kə̂ naw pa tar
narəje ddəw-boô ngaâ naw nɔru gəl Makəturuje narəje le, məje aw unda
dɔ binya ang wa?»
33 Mə kar tə̂ənn njaa dinje n̂-təlje Jerujalɛm ngaâ dingaje
njê-kaw-kulaje kə̂ dɔku gire kâra kə njê-buwa-njaje ləde le, 34 kə̂ aw

Luku 24

74

paje arəde nan: «Tɔkɔrɔ, Əbbə-dəwje ndol, mba Simɔn ooe kə kəmɛ̂.»
35 Njê-njaje go Jeju tə̂ kə̂ joo le ɔruje gəl nɛ̂n kə̂ ingade ddəw-boô kə
ddəw kə̂ n̂-gərəje nɛ̂n Jeju le, kar tə̂ kə̂ naw kayn nɛ̂n de mapa le.
Jeju tee inga njê-njaje goe tə̂
36 Daw

paje tar baann bbay a, Jeju le njaa tee ar dannde tə̂ ngaâ n̂-pa
narəde nan: «Mə-wul-lɔm ee kə se.»
37 Ndilde ɔru ddəm bbəəl uta dɔde ddəm ngaâ dəjəje to uman â dooeje.
38 A n̂-pa narəde nan: «Mba ddi bba arəje məse aw sangəse wa? Mba ddi
bba aw maynje tar məse tə̂ wa? 39 Aaje jimje kə gɔləmje ooje, əman njaa
mar nəənn, ɔrumje ooje, taal rɔ uman to ang ddəm singa rɔɛ̂ to ang ddəm.
A əman, taal rɔm to ddəm singa rɔm to ddəm.»
40 Naw pa tar le a, n̂-tɔjude jiaje kə gɔlɛ̂je le. 41 Rɔde nəəlde nya, rɔ-nəəl
le dda bba dooje nɛ̂n le to nɛ̂n kə̂ tɔkɔrɔ ang bbay ngaâ dɔde ayn. Yeenn
le bba Jeju dujude nan: «Eeje kə marə nɛ̂n-kusa nəənn ang wa?»
42 Darɛ̂je marə gɔju kanji kə̂ kɔbbu. 43 N̂-taa nusa kəmde tə̂. 44 Goe tə̂ a,
n̂-pa narəde nan: «Nɛ̂n kə̂ m-pa marəse kar tə̂ kə̂ m-nayn kə se le â nəənn.
Maji karə tar kə̂ dɔm tə̂ kə̂ mə makəturu-ndu tə̂ lə Mɔyijə kə makəturu
tə̂ lə njê-kilaje mbər tar lə Lubba kə makəturu Sɔmje tə̂ ddee to nɛ̂n kə̂
tɔkɔrɔ.»
45 Yeenn ngaâ n̂-təəyn nɛ̂n-gərə ləde narə n̂-gərəje nɛ̂nje kə̂ Makəturu
lə Lubba pa le. 46 N̂-pa narəde nan: «Makəturu lə Lubba pa nan: ‹Kristə le
a koo ndoo ngaâ ndɔ mota a, nâ ndol. 47 Dâ kila mbər tar kə ri Kristə le
karə gəl-dəwje tɔyn turuje nɛ̂n məde, mba karə tar majang ləde ɔru dɔde
tə̂. Mbər tar le a kunn-kute Jerujalɛm tə̂.› 48 Ə-toje to njê-tar-naji nɛ̂nje
nəənn le. 49 Əman, mâ kula nɛ̂n kə̂ Bɔy unn ndue ta karəse le dɔse tə̂.
Sese, maji karə ə-naynje Jerujalɛm nəənn ndərəng ndɔ kə̂ â kingaje nɛ̂n
singa-mɔngu kə̂ in darâ.»
Jeju təl kə darâ
50 Goe

tə̂ a, Jeju ɔrude aw kə de ər kə Betani, nula jia kə taar ngaâ
n̂-bbar tar kə̂ maji dɔde tə̂. 51 Kar tə̂ kə̂ naw bbar tar kə̂ maji dɔde tə̂ le a,
nɔtu ninyade ngaâ dunnɛ̂ daw saa darâ. 52 Dede le, n̂-poleje ngaâ goe tə̂

75

Luku 24

a, n̂-təlje Jerujalɛm kə rɔ-nəəl. 53 Ndɔ tɔyn njaa, deeje mə kəy-polo Lubba
tə̂ daw dɔsuje gaji Lubba.

© 2020 ACATBA
Ce travail est sous licence Creative Commons
Attribution-NonCommercial-NoDerivatives 4.0 International License.

