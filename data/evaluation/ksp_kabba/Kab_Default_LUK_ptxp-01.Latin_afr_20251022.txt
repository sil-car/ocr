Tar kə̂ Mɑaji kə̂
LUKU
dda mɑkəturu tə̂

Tar dɔ Makəturu tə̂ le

Nje-dda makəturu kə̂ kâra baa kə̃̂ daw bbarɛ̂ nan Luku le njaa
dda makəturuje joo, Tar kə̂ Maji kə̂ Luku dda makəturu tə̂ kə Kulaje
lə njê-kaw-kulaje. Makəturu tə̂ kə̂ to dɔngɔrɛ̂ le, Luku pa tar arə
njê-mə-kunnje kə̂ gəlde to Jiipije ang kə̂ aw paje ndɔn-tar gɛrɛkə. Nɔru
gəl marə tarje kə̂ kətərə ta gərə kandɛ̂ kə gəl nɛ̂n-ji-bbeje lə Jiipije kə̂
njê-mə-kunnje le gərəje ang. Luku dda makəturu le bba karə dəwje kə̂ dɔ
nangə tə̂ tɔvn kə̂ toje to Jiipije ang, mə bbalje tə̂ tɔvn asəje ta gərə to Jeju
to Nje-kajide.

Luku le tɔju nɛ̂n kə̂ uwa wure nva mə tar tə̂ lə Jeju kə tar kisi lə Jeju
kə̂ isi nɛ̂n dɔ nangə tə̂.

Lubba ula Jeju-Kristə karə aji dəwje tɔvn kə̂ toje ngɔsi mba tɛɛ̂ kə rɔde
tə̂.Dəwje kə̂ njê-marədeje vabbəjede â Jeju ndikide nva: njê-nɛ̂n-ddaje kə̂
maji ang, dəwje kə̂ ngaji, njê-ndooje, njê-rɔ-toje, njê-mbaje.

Njê-mə-kunnje kə̃ Luku aw pa tar arəde le, a du ang, toje to
njê-nɛ̂n-kingaje. Luku pa tarje lə Jeju kə̂ pa nva dɔ tar nɛ̂n-kinga tə̂,
nɛ̂n-kɔju-marɛ̂, lo-kanvɛ̂ tə̂ 12:16-21 ddəm lo-kanvɛ̂ tə̂ 16 ddəm. Luku
duju njê-njaje go Jeju tə̂ karə unnje nɛ̂n-kingaje ləde ddaje nɛ̂n kula mba
Lubba kə kəsə dəwje.

Makəturu Tar kə̂ Maji kə̂ Luku dda le tunga dɔ nɛ̂nje tə̂ kə̂ njaje
Jerujalɛm (24), lo kə̂ nunn kute dɔɛ tə̂ le (1 kə 2). Kɔsu kɔvn makəturu
tə̂ le, Jeju tɔju rɔɛ̂ kəm baa arə njê-njaje goe tə̂ ngaâ rɔde nəəlde nva.
Kunn-kutu kisi tə̂ kə̂ Jeju isi nɛ̂n kəm dəwje tə̂ njaa ndil kə̂ in rɔ Lubba
tə̂ dduse, to Ndil-mə-nda (lo-kanvɛ̂ 3 kə 4). Njê-njaje go Jeju tə̂ a kingaje
Ndil le tɔ (24:49). Dâ kasəje ta duju Lubba, ta kɔsu gaji maji laa tokə lə
Jeju le tɔ.
