Tchôtchô Pö ndə̂

LÛKE
mbô rə̂
(Luc)

Ndöndö pö pâ Tchôtchô Pö ndə̂ Lûke mbô rə̂
Mbëtï âtə wätə̂ Tchôtchô Pö ndə̂ Lûke mbô rə̂. Lûke wâbo tə̂ ngâ
badjângele ndə̂ Jezü-a, praâbalë tche mbötə̂ yê pu azü ndə̂ andjë zâ
tchêngbâ Jezü, ndə̂kə̂ yu andjê tə̂ arə ndə̂ âmbô lə̂ tchîsûwu ndə̂ Jezü zoo,
ndə̂kə̂ pa tche wunsə̂ nə̈ djîrə̂, tchə̂lə̂ pö nə̈ wutu gbɛ̂ kraâ lə̂ la yê. Pânə̈
tche mbô mbëtï âtə sə̈ ngâ akrə ndə̂ rə̈ yê wû pä Tëöfîle. Lûke də̈ ngâ earə̂
kə̂ tcha tə̂kömbô tə̂ azü, ânyë tche päla la badjângele Pôlo tə̂ gbölösə̂nə̈
ndə̂kə̂ mu pö ndə̂ Krîsiti. Lə̂ azü gbɛ̂ ndə̂ andjë mbô Mbëtï Ndjapä, Lûke
balë kä ndə̂ âwâbô wâtə̂ juîfu-ê. Praâbalë tche tö pö ndə̂kə̂ mbo rə ndə̂
araâta ajuîfu, ânyë Tëöfîle la araagü nə̈ ndə̂ andjë wâbô wâtə̂ ajuîfu wûnsə̂
Jezü Krîsiti djîrə̂.
Lûke tö rə̂ pä ajuîfu sə̈ alême lakə̂ krʉ bëte gbïɛ̈ ndə̂ tche wâ ndə̂kə̂
tcha andjê. Tchetchë kä ndə̂ a-earə̂ ndə̂ma Ndjapä tô pö ndə̂ yê alême
lə̂ Mbëtï Ndjapä pä tche də̈ earə̂ kə̂ tcha azü ndə̂ Ndjapä wan-adje tchë.
Ndjapä wûnsə̂ nə̈ nə̂ pä âdə earə̂ kə̂ tcha azü âsəabô sə̂-ê, tchâme, azəzə̂
gbɛ̂ ndə̂ azü, köbo azə̂ yû nə̂. Ädə̈ käko ânyë tche wân gbokôngô Modô
ndə̂ yê ndə̂kə̂ tcha azü pâ cho gbɛ̂ ndə̂ andjë zadje su andjê sə̈ tchë. Modô
nə̈ lâme, tche də̈ Jezü Krîsiti.
Lûke tösə̂ köbo ndə̂ a zɨ̂ Jezü la rə̂ lə̂ mbëtï âtə, ndjë la rə ndə̂ tche
mbô rə̂ pâ cho âtə, la rə ndə̂ tche nyîsə̂ nə̈ sə̈ azü, la pö ndə̂ kuzü yê,
ndjë la pö ndə̂kə̂ jo ndə̂ yê lə̂ kuzü. Jezü mü pö la gbôgbô sə̈ azü, tche
tchä a-earə̂ tə̂kömbô, kə̈ grô angbongbo atchozö, kə̈ mbô angbängbä arə
ndə̂ ârôpâ küma azü. Lûke mbö ndjë ngâ bïchuû mbëtï: Ndə̂ âdə̂ «Rə ndə̂
Abadjângele mbô rə̂».

1
